+++
title = "३  (१५७३-१६१६)"

+++

<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/01-1_1573_abhi_tvA.md">
<details open><summary><h2>01-1_1573 अभि त्वा ...{Loading}...</h2></summary>

अ꣣भि꣡ त्वा꣢ पू꣣र्व꣡पी꣢तय इ꣢न्द्र꣣ स्तो꣡मे꣢भिरा꣣य꣡वः꣢। स꣣मीचीना꣡स꣢ ऋ꣣भ꣢वः꣣ स꣡म꣢स्वरन्रु꣣द्रा꣡ गृ꣢णन्त पू꣣र्व्य꣢म् ॥ 01-1:1573 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/01-2_1574_asyedindro_vAvRdhe.md">
<details open><summary><h2>01-2_1574 अस्येदिन्द्रो वावृधे ...{Loading}...</h2></summary>

अ꣣स्ये꣡दिन्द्रो꣢꣯ वावृधे꣣ वृ꣢ष्ण्य꣣ꣳश꣢वो꣣ म꣡दे꣢ सु꣣त꣢स्य꣣ वि꣡ष्ण꣢वि। अ꣣द्या꣡ तम꣢꣯स्य म꣣हि꣡मा꣢न꣣मा꣡य꣡वोऽनु꣢꣯ ष्टुवन्ति पू꣣र्व꣡था꣢ ॥ 01-2:1574 ॥ ॥1 (रि)॥ [धा. 18 । उ नास्ति । स्व. 3 ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/02-1_1575_pra_vAmarchantyukthino.md">
<details open><summary><h2>02-1_1575 प्र वामर्चन्त्युक्थिनो ...{Loading}...</h2></summary>

प्र꣡ वा꣢मर्चन्त्यु꣣क्थि꣡नो꣢ नीथा꣣वि꣡दो꣢ जरि꣣ता꣡रः꣢। इ꣡न्द्रा꣢ग्नी꣣ इ꣢ष꣣ आ꣡ वृ꣢णे ॥ 02-1:1575 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/02-2_1576_indrAgnI_navatim.md">
<details open><summary><h2>02-2_1576 इन्द्राग्नी नवतिम् ...{Loading}...</h2></summary>

इ꣡न्द्रा꣢ग्नी नव꣣तिं꣡ पुरो꣢꣯ दा꣣स꣡प꣢त्नीरधूनुतम्। सा꣣क꣡मेके꣢꣯न꣣ क꣡र्म꣢णा ॥ 02-2:1576 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/02-3_1577_indrAgnI_apasasparyupa.md">
<details open><summary><h2>02-3_1577 इन्द्राग्नी अपसस्पर्युप ...{Loading}...</h2></summary>

इ꣡न्द्रा꣢ग्नी꣣ अ꣡प꣢स꣣स्प꣢꣯र्युप꣣ प्र꣡ य꣢न्ति धी꣣त꣡यः꣢। ऋ꣣त꣡स्य꣢ प꣣थ्या꣢3 अ꣡नु꣢ ॥ 02-3:1577 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/02-4_1578_indrAgnI_taviShANi.md">
<details open><summary><h2>02-4_1578 इन्द्राग्नी तविषाणि ...{Loading}...</h2></summary>

इ꣡न्द्रा꣢ग्नी तवि꣣षा꣡णि꣢ वाꣳस꣣ध꣡स्था꣢नि꣣ प्र꣡या꣢ꣳसि च। यु꣣वो꣢र꣣प्तू꣡र्य꣢ꣳहि꣣त꣢म् ॥ 02-4:1578 ॥ ॥2 (टा)॥ [धा. 13 । उ 1 । स्व. 2।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/03-1_1579_shagdhyU-_Shu.md">
<details open><summary><h2>03-1_1579 शग्ध्यूऽ षु ...{Loading}...</h2></summary>

श꣣ग्ध्यू꣢꣣ऽ. षु꣡ श꣢चीपत꣣ इ꣢न्द्र꣣ वि꣡श्वा꣢भिरू꣣ति꣡भिः꣢। भ꣢गं꣣ न꣡ हि त्वा꣢꣯ य꣣श꣡सं꣢ वसु꣣वि꣢द꣣म꣡नु꣢ शूर꣣ च꣡रा꣢मसि ॥ 03-1:1579 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/03-2_1580_pauro_ashvasya.md">
<details open><summary><h2>03-2_1580 पौरो अश्वस्य ...{Loading}...</h2></summary>

पौ꣣रो꣡ अश्व꣢꣯स्य पुरु꣣कृ꣡द्गवा꣢꣯म꣣स्यु꣡त्सो꣢ देव हिर꣣ण्य꣡यः꣢। न꣢ कि꣣र्हि꣡ दानं꣢꣯ परि꣣ म꣡र्धि꣢ष꣣त्वे꣢꣫ यद्य꣣द्या꣢मि꣣ त꣡दा भ꣢꣯र ॥ 03-2:1580 ॥ ॥3 (चु)॥ [धा. 17 । उ 1 । स्व. 5 ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/04-1_1581_tvaMhyehi_cherave.md">
<details open><summary><h2>04-1_1581 त्वंह्येहि चेरवे ...{Loading}...</h2></summary>

त्व꣢꣫ꣳह्येहि꣣ चे꣡र꣢वे वि꣣दा꣢꣫ भगं꣣ व꣡सु꣢त्तये। उ꣡द्वा꣢वृषस्व मघ꣣व꣡न्ग꣢वि꣢ष्टय꣣ उ꣢दि꣣न्द्रा꣡श्व꣢मिष्टये ॥ 04-1:1581 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/04-2_1582_tvam_purU.md">
<details open><summary><h2>04-2_1582 त्वम् पुरू ...{Loading}...</h2></summary>

त्वं꣢ पु꣣रू꣢ स꣣ह꣡स्रा꣢णि श꣣ता꣡नि꣢ च यू꣣था꣢ दा꣣ना꣡य꣢ मꣳहसे। आ꣡ पु꣢रन्द꣣रं꣡ च꣢कृम꣣ वि꣡प्र꣢वचस꣣ इ꣢न्द्रं꣣ गा꣢य꣣न्तो꣡ऽव꣢से ॥ 04-2:1582 ॥ ॥4 (फौ)॥ [धा. 15 । उ 2 । स्व. नास्ति ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/05-1_1583_yo_vishvA.md">
<details open><summary><h2>05-1_1583 यो विश्वा ...{Loading}...</h2></summary>

यो꣢꣫ विश्वा꣣ द꣡य꣢ते꣣ व꣢सु꣣ हो꣡ता꣢ म꣣न्द्रो꣡ जना꣢꣯नाम्। म꣢घो꣣र्न꣡ पात्रा꣢꣯ प्रथ꣣मा꣡न्य꣢स्मै꣣ प्र꣡ स्तोमा꣢꣯ यन्त्व꣣ग्न꣡ये꣢ ॥ 05-1:1583 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/05-2_1584_ashvan_na.md">
<details open><summary><h2>05-2_1584 अश्वन् न ...{Loading}...</h2></summary>

अ꣢श्वं꣣ न꣢ गी꣣र्भी꣢ र꣣꣬थ्य꣢꣯ꣳसु꣣दा꣡न꣢वो मर्मृ꣣ज्य꣡न्ते꣢ देव꣣य꣡वः꣢। उ꣣भे꣢ तो꣣के꣡ तन꣢꣯ये दस्म विश्पते꣣ प꣢र्षि꣣ रा꣡धो꣢ म꣣घो꣡ना꣢म् ॥ 05-2:1584 ॥ ॥5 (पु)॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/06-1_1585_imam_me.md">
<details open><summary><h2>06-1_1585 इमम् मे ...{Loading}...</h2></summary>

इ꣣मं꣡ मे꣢ वरुण श्रुधी꣣ ह꣡व꣢म꣣द्या꣡ च꣢ मृडय। त्वा꣡म꣢व꣣स्यु꣡रा च꣢꣯के ॥ 06-1:1585 ॥ ॥6 (व)॥ [धा. 5 । उ नास्ति । स्व. 1 ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/07-7_1586_kayA_tvam.md">
<details open><summary><h2>07-7_1586 कया त्वम् ...{Loading}...</h2></summary>

क꣢या꣣ त्वं꣡ न꣢ ऊ꣣त्या꣡भि प्र म꣢꣯न्दसे वृषन्। क꣡या꣢ स्तो꣣तृ꣢भ्य꣣ आ꣡ भ꣢र ॥ 07-7:1586 ॥ ॥7 (य)॥ [धा. 2 । उ नास्ति । स्व. 1 ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/08-1_1587_indramiddevatAtaya_indram.md">
<details open><summary><h2>08-1_1587 इन्द्रमिद्देवतातय इन्द्रम् ...{Loading}...</h2></summary>

इ꣢न्द्र꣣मि꣢द्दे꣣व꣡ता꣢तय꣣ इ꣡न्द्रं꣢ प्रय꣣꣬त्य꣢꣯ध्व꣣रे꣢। इ꣡न्द्र꣢ꣳसमी꣣के꣢ व꣣नि꣡नो꣢ हवामह꣣ इ꣢न्द्रं꣣ ध꣡न꣢स्य सा꣣त꣡ये꣢ ॥ 08-1:1587 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/08-2_1588_indro_mahnA.md">
<details open><summary><h2>08-2_1588 इन्द्रो मह्ना ...{Loading}...</h2></summary>

इ꣡न्द्रो꣢ म꣣ह्ना꣡ रोद꣢꣯सी पप्रथ꣣च्छ꣢व꣣ इ꣢न्द्रः꣣ सू꣡र्य꣢मरोचयत्। इ꣡न्द्रे꣢ ह꣣ वि꣢श्वा꣣ भु꣡व꣢नानि येमिर꣣ इ꣡न्द्रे꣢ स्वा꣣ना꣢स꣣ इ꣡न्द꣢वः ॥ 08-2:1588 ॥ ॥8 (वा)॥ [धा. 15 । उ नास्ति । स्व. 2 ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/09-1_1589_vishvakarmanhaviShA_vAvRdhAnaH.md">
<details open><summary><h2>09-1_1589 विश्वकर्मन्हविषा वावृधानः ...{Loading}...</h2></summary>

वि꣡श्व꣢कर्मन्ह꣣वि꣡षा꣢ वावृधा꣣नः꣢ स्व꣣यं꣡ य꣢जस्व त꣣न्व꣢३ꣳ स्वा꣡ हि ते꣢꣯। मु꣡ह्य꣢न्त्व꣣न्ये꣢ अ꣣भि꣢तो꣣ ज꣡ना꣢स इ꣣हा꣡स्माकं꣢꣯ म꣣घ꣡वा꣢ सू꣣रि꣡र꣢स्तु ॥ 09-1:1589 ॥ ॥9 (ला)॥ [धा. 9 । उ नास्ति । स्व. 2 ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/10-1_1590_ayA_ruchA.md">
<details open><summary><h2>10-1_1590 अया रुचा ...{Loading}...</h2></summary>

अ꣣या꣢ रु꣣चा꣡ हरि꣢꣯ण्या पुना꣣नो꣢꣫ विश्वा꣣ द्वे꣡षा꣢ꣳसि तरति स꣣यु꣡ग्व꣢भिः꣣ सू꣢रो꣣ न꣢ स꣣यु꣡ग्व꣢भिः। धा꣡रा꣢ पृ꣣ष्ठ꣡स्य꣢ रोचते पुना꣣नो꣡ अ꣢रु꣣षो꣡ हरिः꣢꣯। वि꣢श्वा꣣ य꣢द्रू꣣पा꣡ प꣢रि꣣या꣡स्यृक्व꣢꣯भिः स꣣प्ता꣡स्ये꣢भि꣣र्ऋ꣡क्व꣢भिः ॥ 10-1:1590 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/10-2_1591_prAchImanu_pradisham.md">
<details open><summary><h2>10-2_1591 प्राचीमनु प्रदिशम् ...{Loading}...</h2></summary>

प्रा꣢ची꣣म꣡नु꣢ प्र꣣दि꣡शं꣢ याति꣣ चे꣡कि꣢त꣣त्स꣢ꣳ र꣣श्मि꣡भि꣢र्यतते दर्श꣣तो꣢꣫ रथो꣣ दै꣡व्यो꣢ दर्श꣣तो꣡ रथः꣢꣯। अ꣡ग्म꣢न्नु꣣क्था꣢नि꣣ पौ꣢꣫ꣳस्येन्द्रं꣣ जै꣡त्रा꣢य हर्षयन्। व꣡ज्र꣢श्च꣣ य꣡द्भव꣢꣯थो꣣ अ꣡न꣢पच्युता स꣣म꣡त्स्वन꣢꣯पच्युता ॥ 10-2:1591 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/10-3_1592_tvaMM_ha.md">
<details open><summary><h2>10-3_1592 त्वंं ह ...{Loading}...</h2></summary>

त्वं꣢ꣳ ह꣣ त्य꣡त्प꣢णी꣣नां꣡ वि꣢दो꣣ व꣢सु꣣ सं꣢ मा꣣तृ꣡भि꣢र्मर्जयसि꣣ स्व꣡ आ दम꣢꣯ ऋ꣣त꣡स्य꣢ धी꣣ति꣢भि꣣र्द꣡मे꣢। प꣣राव꣢तो꣣ न꣢꣫ साम꣣ त꣢꣫द्यत्रा꣣ र꣡ण꣢न्ति धी꣣त꣡यः꣢। त्रि꣣धा꣡तु꣢भि꣣र꣡रु꣢षीभि꣣र्व꣡यो꣢ दधे꣣ रो꣡च꣢मानो꣣ व꣡यो꣢ दधे ॥ 10-3:1592 ॥ ॥10 (ङे)॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/11-1_1593_uta_no.md">
<details open><summary><h2>11-1_1593 उत नो ...{Loading}...</h2></summary>

उ꣣त꣡ नो꣢ गो꣣ष꣢णिं꣣ धि꣡य꣢मश्व꣣सां꣡ वा꣢ज꣣सा꣢मु꣣त꣢। नृ꣣व꣡त्कृ꣢णुह्यू꣣त꣡ये꣢ ॥ 11-1:1593 ॥ ॥11 (यौ)॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/12-1_1594_shashamAnasya_vA.md">
<details open><summary><h2>12-1_1594 शशमानस्य वा ...{Loading}...</h2></summary>

श꣣शमान꣡स्य꣢ वा नरः꣣ स्वे꣡द꣢स्य सत्यशवसः। वि꣣दा꣡ काम꣢꣯स्य꣣ वे꣡न꣢तः ॥ 12-1:1594 ॥ ॥12 (व)॥ [धा. 3 । उ नास्ति । स्व. नास्ति ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/13-1_1595_upa_naH.md">
<details open><summary><h2>13-1_1595 उप नः ...{Loading}...</h2></summary>

उ꣡प꣢ नः सू꣣न꣢वो꣣ गि꣡रः꣢ शृ꣣ण्व꣢न्त्व꣣मृ꣡त꣢स्य꣣ ये꣢। सु꣣मृडीका꣡ भ꣢वन्तु नः ॥ 13-1:1595 ॥ ॥13 (रौ)॥ [धा. 5 । उ नास्ति । स्व. 1 ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/14-1_1596_pra_vAm.md">
<details open><summary><h2>14-1_1596 प्र वाम् ...{Loading}...</h2></summary>

प्र꣢ वां꣣ म꣢हि꣣ द्य꣡वी꣢ अ꣣भ्यु꣡प꣢स्तुतिं भरामहे। शु꣢ची꣣ उ꣢प꣣ प्र꣡श꣢स्तये ॥ 14-1:1596 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/14-2_1597_punAne_tanvA.md">
<details open><summary><h2>14-2_1597 पुनाने तन्वा ...{Loading}...</h2></summary>

पु꣣नाने꣡ त꣣꣬न्वा꣢꣯ मि꣣थः꣢꣫ स्वेन꣣ द꣡क्षे꣢ण राजथः। ऊ꣣ह्या꣡थे꣢ स꣣ना꣢दृ꣣त꣢म् ॥ 14-2:1597 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/14-3_1598_mahI_mitrasya.md">
<details open><summary><h2>14-3_1598 मही मित्रस्य ...{Loading}...</h2></summary>

म꣣ही꣢ मि꣣त्र꣡स्य꣢ साधथ꣣स्त꣡र꣢न्ती꣣ पि꣡प्र꣢ती ऋ꣣त꣢म्। प꣡रि꣢ य꣣ज्ञं꣡ (नि?)षे꣢꣯दथुः ॥ 14-3:1598 ॥ ॥14 (का)॥ [धा. 6 । उ 1 । स्व. 2 ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/15-1_1599_ayamu_te.md">
<details open><summary><h2>15-1_1599 अयमु ते ...{Loading}...</h2></summary>

अ꣣य꣡मु꣢ ते꣣ स꣡म꣢तसि क꣣पो꣡त꣢ इव गर्भ꣣धि꣢म्। व꣢च꣣स्त꣡च्चि꣢न्न ओहसे ॥ 15-1:1599 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/15-2_1600_stotraM_rAdhAnAm.md">
<details open><summary><h2>15-2_1600 स्तोत्रं राधानाम् ...{Loading}...</h2></summary>

स्तो꣣त्र꣡ꣳ रा꣢धानां पते꣣ गि꣡र्वा꣢हो वीर꣣ य꣡स्य꣢ ते। वि꣡भू꣢तिरस्तु सू꣣नृ꣡ता꣢ ॥ 15-2:1600 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/15-3_1601_UrdhvastiShThA_na.md">
<details open><summary><h2>15-3_1601 ऊर्ध्वस्तिष्ठा न ...{Loading}...</h2></summary>

ऊ꣣र्ध्व꣡स्ति꣢ष्ठा न ऊ꣣त꣢ये꣣ऽस्मि꣡न्वाजे꣢꣯ शतक्रतो। स꣢म꣣न्ये꣡षु꣢ ब्रवावहै ॥ 15-3:1601 ॥ ॥15 (ह)॥ [धा. 16 । उ नास्ति । स्व. 1 ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/16-1_1602_gAva_upa.md">
<details open><summary><h2>16-1_1602 गाव उप ...{Loading}...</h2></summary>

गा꣢व꣣ उ꣡प꣢ वदाव꣣टे꣢ म꣣हि꣢ य꣣ज्ञ꣡स्य꣢ र꣣प्सु꣡दा꣢। उ꣣भा꣡ कर्णा꣢꣯ हिर꣣ण्य꣡या꣢ ॥ 16-1:1602 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/16-2_1603_abhyAramidadrayo_niShiktam.md">
<details open><summary><h2>16-2_1603 अभ्यारमिदद्रयो निषिक्तम् ...{Loading}...</h2></summary>

अ꣣भ्या꣢र꣣मि꣡दद्र꣢꣯यो꣣ नि꣡षि꣢क्तं पु꣡ष्क꣢रे꣣ म꣡धु꣢। अ꣣वट꣡स्य꣢ वि꣣स꣡र्ज꣢ने ॥ 16-2:1603 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/16-3_1604_sinchanti_namasAvaTamuchchAchakram.md">
<details open><summary><h2>16-3_1604 सिञ्चन्ति नमसावटमुच्चाचक्रम् ...{Loading}...</h2></summary>

सि꣣ञ्च꣢न्ति꣣ न꣡म꣢साव꣣ट꣢मु꣣च्चा꣡च꣢क्रं꣣ प꣡रि꣢ज्मानम्। नी꣣ची꣡न꣢बार꣣म꣡क्षि꣢तम् ॥ 16-3:1604 ॥ ॥16 (रा)॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/17-1_1605_mA_bhema.md">
<details open><summary><h2>17-1_1605 मा भेम ...{Loading}...</h2></summary>

मा꣡ भे꣢म꣣ मा꣡ श्र꣢मिष्मो꣣ग्र꣡स्य꣢ स꣣ख्ये꣡ तव꣢꣯। म꣣ह꣢त्ते꣣ वृ꣡ष्णो꣢ अभि꣣च꣡क्ष्यं꣢ कृ꣣तं꣡ पश्ये꣢꣯म तु꣣र्व꣢शं꣣ य꣡दु꣢म् ॥ 17-1:1605 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/17-2_1606_savyAmanu_sphigyam.md">
<details open><summary><h2>17-2_1606 सव्यामनु स्फिग्यम् ...{Loading}...</h2></summary>

स꣣व्या꣡मनु꣢꣯ स्फि꣣꣬ग्यं꣢꣯ वावसे꣣ वृ꣢षा꣣ न꣢ दा꣣नो꣡ अ꣢स्य रोषति। म꣢ध्वा꣣ स꣡पृ꣢क्ताः सार꣣घे꣡ण꣢ धे꣣न꣢व꣣स्तू꣢य꣣मे꣢हि꣣ द्र꣢वा꣣ पि꣡ब꣢ ॥ 17-2:1606 ॥ ॥17 (वी)॥ [धा. 10 । उ नास्ति । स्व. 4 ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/18-1_1607_imA_u.md">
<details open><summary><h2>18-1_1607 इमा उ ...{Loading}...</h2></summary>

इ꣣मा꣡ उ꣢ त्वा पुरूवसो꣣ गि꣡रो꣢ वर्धन्तु꣣ या꣡ मम꣢꣯। पा꣣वक꣡व꣢र्णाः꣣ शु꣡च꣢यो विप꣣श्चि꣢तो꣣ऽभि꣡ स्तोमै꣢꣯रनूषत ॥ 18-1:1607 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/18-2_1608_ayaM_sahasramRShibhiH.md">
<details open><summary><h2>18-2_1608 अयं सहस्रमृषिभिः ...{Loading}...</h2></summary>

अ꣣य꣢ꣳ स꣣ह꣢स्र꣣मृ꣡षि꣢भिः꣣ स꣡ह꣢स्कृतः समु꣣द्र꣡ इ꣢व पप्रथे। स꣣त्यः꣡ सो अ꣢꣯स्य महि꣣मा꣡ गृ꣢णे꣣ श꣡वो꣢ य꣣ज्ञे꣡षु꣢ विप्र꣣रा꣡ज्ये꣢ ॥ 18-2:1608 ॥ ॥18 (रि)॥ [धा. 18 । उ नास्ति । स्व. 3 ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/19-1_1609_yasyAyaM_vishva.md">
<details open><summary><h2>19-1_1609 यस्यायं विश्व ...{Loading}...</h2></summary>

य꣢स्या꣣यं꣢꣫ विश्व꣣ आ꣢र्यो꣣ दा꣡सः꣢ शेवधि꣣पा꣢ अ꣣रिः꣢। ति꣣र꣡श्चि꣢द꣣र्ये꣢ रु꣣श꣢मे꣣ प꣡वी꣢रवि꣣ तु꣡भ्येत्सो अ꣢꣯ज्यते र꣣यिः꣢ ॥ 19-1:1609 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/19-2_1610_turaNyavo_madhumantam.md">
<details open><summary><h2>19-2_1610 तुरण्यवो मधुमन्तम् ...{Loading}...</h2></summary>

तु꣣रण्य꣢वो꣣ म꣡धु꣢मन्तं घृत꣣श्चु꣢तं꣣ वि꣡प्रा꣢सो अ꣣र्क꣡मा꣢नृचुः। अ꣣स्मे꣢ र꣣यिः꣡ प꣢प्रथे꣣ वृ꣢ष्ण्य꣣ꣳ श꣢वो꣣ऽस्मे꣢ स्वा꣣ना꣢स꣣ इ꣡न्द꣢वः ॥ 19-2:1610 ॥ ॥19 (त)॥ [धा. 14 । उ 1 । स्व. 1 ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/20-1_1611_gomanna_indo.md">
<details open><summary><h2>20-1_1611 गोमन्न इन्दो ...{Loading}...</h2></summary>

गो꣡म꣢न्न इन्दो꣣ अ꣡श्व꣢वत्सु꣣तः꣡ सु꣢दक्ष धनिव। शु꣡चिं꣢ च꣣ व꣢र्ण꣣म꣢धि꣣ गो꣡षु꣢ धारय ॥ 20-1:1611 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/20-2_1612_sa_no.md">
<details open><summary><h2>20-2_1612 स नो ...{Loading}...</h2></summary>

स꣡ नो꣢ हरीणां पत꣣ इ꣡न्दो꣢ दे꣣व꣡प्स꣢रस्तमः। स꣡खे꣢व꣣ स꣢ख्ये꣣ न꣡र्यो꣢ रु꣣चे꣡ भ꣢व ॥ 20-2:1612 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/20-3_1613_sanemi_tvamasmadA.md">
<details open><summary><h2>20-3_1613 सनेमि त्वमस्मदा ...{Loading}...</h2></summary>

स꣡ने꣢मि꣣ त्व꣢म꣣स्म꣡दा अदे꣢꣯वं꣣ कं꣡ चि꣢द꣣त्रि꣡ण꣢म्। सा꣣ह्वा꣡ꣳ इ꣢न्दो꣣ प꣢रि꣣ बा꣢धो꣣ अ꣡प꣢ द्व꣣यु꣢म् ॥ 20-3:1613 ॥ ॥20 (ल)॥ [धा. 9 । उ नास्ति । स्व. 1 ।]
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/21-1_1614_anjate_vyanjate.md">
<details open><summary><h2>21-1_1614 अञ्जते व्यञ्जते ...{Loading}...</h2></summary>

अ꣣ञ्ज꣢ते꣣꣬ व्य꣢꣯ञ्जते꣣ स꣡म꣢ञ्जते꣣ क्र꣢तु꣢ꣳ रिहन्ति꣣ म꣢ध्वा꣣꣬भ्य꣢꣯ञ्जते। सि꣡न्धो꣢रुच्छ्वा꣣से꣢ प꣣त꣡य꣢न्तमु꣣क्ष꣡ण꣢ꣳ हिरण्यपा꣣वाः꣢ प꣣शु꣢म꣣प्सु꣡ गृ꣢भ्णते ॥ 21-1:1614 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/21-2_1615_vipashchite_pavamAnAya.md">
<details open><summary><h2>21-2_1615 विपश्चिते पवमानाय ...{Loading}...</h2></summary>

वि꣣पश्चि꣢ते꣣ प꣡व꣢मानाय गायत म꣣ही꣡ न धारात्यन्धो꣢꣯ अर्षति। अ꣢हि꣣र्न꣢ जू꣣र्णा꣡मति꣢꣯ सर्पति꣣ त्व꣢च꣣म꣢त्यो꣣ न꣡ क्रीड꣢꣯न्नसर꣣द्वृ꣢षा꣣ ह꣡रिः꣢ ॥ 21-2:1615 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/4_uttarArchikaH/7/3/21-3_1616_agrego_rAjApyastaviShyate.md">
<details open><summary><h2>21-3_1616 अग्रेगो राजाप्यस्तविष्यते ...{Loading}...</h2></summary>

अ꣣ग्रेगो꣡ राजाप्य꣢꣯स्तविष्यते वि꣣मा꣢नो꣣ अ꣢ह्नां꣣ भु꣡व꣢ने꣣ष्व꣡र्पि꣢तः । ह꣡रि꣢र्घृ꣣त꣡स्नुः꣢ सु꣣दृ꣡शी꣢को अर्ण꣣वो꣢ ज्यो꣣ती꣡र꣢थः पवते रा꣣य꣢ ओ꣣꣬क्यः꣢꣯ ॥ 21-3:1616 ॥ ॥21 (ले)॥
</details>
</div>
