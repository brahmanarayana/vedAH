+++
title = "२ (३४२-३९०)"

+++

<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/01_0342_gAyanti_tvA.md">
<details open><summary><h2>01_0342 गायन्ति त्वा ...{Loading}...</h2></summary>

गा꣡य꣢न्ति त्वा गाय꣣त्रि꣡णोऽर्च꣢꣯न्त्य꣣र्क꣢म꣣र्कि꣡णः꣢। ब्र꣣ह्मा꣡ण꣢स्त्वा शतक्रत꣣ उ꣢द्व꣣ꣳश꣡मि꣢व येमिरे ॥ 01:0342 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/02_0343_indraM_vishvA.md">
<details open><summary><h2>02_0343 इन्द्रं विश्वा ...{Loading}...</h2></summary>

इ꣢न्द्रं꣣ वि꣡श्वा꣢ अवीवृधन्त्समु꣣द्र꣡व्य꣢चसं꣣ गि꣡रः꣢। रथी꣣त꣢म꣢ꣳ र꣣थी꣢नां꣣ वा꣡जा꣢ना꣣ꣳ स꣡त्प꣢तिं꣣ प꣡ति꣢म् ॥ 02:0343 ॥ 02:0343.3.12.3 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/03_0344_imamindra_sutam.md">
<details open><summary><h2>03_0344 इममिन्द्र सुतम् ...{Loading}...</h2></summary>

इ꣣म꣡मि꣢न्द्र सु꣣तं꣡ पि꣢ब꣣ ज्ये꣢ष्ठ꣣म꣡म꣢र्त्यं꣣ म꣡द꣢म्। शु꣣क्र꣡स्य꣢ त्वा꣣꣬भ्य꣢꣯क्षर꣣न्धा꣡रा꣢ ऋ꣣त꣢स्य सा꣡द꣢ने ॥ 03:0344 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/04_0345_yadindra_chitra.md">
<details open><summary><h2>04_0345 यदिन्द्र चित्र ...{Loading}...</h2></summary>

य꣡दि꣢न्द्र चित्र म इ꣣ह꣢꣫ नास्ति꣣ त्वा꣡दा꣢तमद्रिवः। रा꣢ध꣣स्त꣡न्नो꣢ विदद्वस उभयाह꣣स्त्या꣡ भ꣢र ॥ 04:0345 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/05_0346_shrudhI_havam.md">
<details open><summary><h2>05_0346 श्रुधी हवम् ...{Loading}...</h2></summary>

श्रु꣣धी꣡ हवं꣢꣯ तिर꣣श्च्या꣢꣫ इन्द्र꣣ य꣡स्त्वा꣢ सप꣣र्य꣡ति꣢। सु꣣वी꣡र्य꣢स्य꣣ गो꣡म꣢तो रा꣣य꣡स्पू꣡र्धि म꣣हा꣡ꣳ अ꣢सि ॥ 05:0346 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/06_0347_asAvi_soma.md">
<details open><summary><h2>06_0347 असावि सोम ...{Loading}...</h2></summary>

अ꣡सा꣢वि꣣ सो꣡म꣢ इन्द्र ते꣣ श꣡वि꣢ष्ठ धृष्ण꣣वा꣡ ग꣢हि। आ꣡ त्वा꣢ पृणक्त्विन्द्रि꣣य꣢ꣳ रजः꣣ सू꣢र्यो꣣ न꣢ र꣣श्मि꣡भिः꣢ ॥ 06:0347 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/07_0348_endra_yAhi.md">
<details open><summary><h2>07_0348 एन्द्र याहि ...{Loading}...</h2></summary>

ए꣡न्द्र꣢ याहि꣣ ह꣡रि꣢भि꣣रु꣢प꣣ क꣡ण्व꣢स्य सुष्टु꣣ति꣢म्। दि꣣वो꣢ अ꣣मु꣢ष्य꣣ शा꣡स꣢तो꣣ दि꣡वं꣢ य꣣य꣡ दि꣢वावसो ॥ 07:0348 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/08_0349_A_tvA.md">
<details open><summary><h2>08_0349 आ त्वा ...{Loading}...</h2></summary>

आ꣢ त्वा꣣ गि꣡रो꣢ र꣣थी꣡रि꣣वा꣡स्थुः꣢ सु꣣ते꣡षु꣢ गिर्वणः। अ꣣भि꣢ त्वा꣣ स꣡म꣢नूषत꣣ गा꣡वो꣢ व꣣त्सं꣢꣫ न धे꣣न꣡वः꣢ ॥ 08:0349 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/09_0350_eto_nvindram.md">
<details open><summary><h2>09_0350 एतो न्विन्द्रम् ...{Loading}...</h2></summary>

ए꣢तो꣣ न्वि꣢न्द्र꣣ꣳ स्त꣡वा꣢म शु꣣द्ध꣢ꣳ शु꣣द्धे꣢न꣣ सा꣡म्ना꣢। शु꣣द्धै꣢रु꣣क्थै꣡र्वा꣢वृ꣣ध्वा꣡ꣳ स꣢ꣳ शु꣣द्धै꣢रा꣣शी꣡र्वा꣢न्ममत्तु ॥ 09:0350 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/10_0351_yo_rayim.md">
<details open><summary><h2>10_0351 यो रयिम् ...{Loading}...</h2></summary>

यो꣢ र꣣यिं꣡ वो꣢ र꣣यि꣡न्त꣢मो꣣ यो꣢ द्यु꣣म्नै꣢र्द्यु꣣म्न꣡व꣢त्तमः। सो꣡मः꣢ सु꣣तः꣡ स इ꣢꣯न्द्र꣣ ते꣡ऽस्ति꣢ स्वधापते꣣ म꣡दः꣢ ॥ 10:0351 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/11_0352_pratyasmai_pipIShate.md">
<details open><summary><h2>11_0352 प्रत्यस्मै पिपीषते ...{Loading}...</h2></summary>

प्र꣡त्य꣢स्मै꣣ पि꣡पी꣢षते꣣ वि꣡श्वा꣢नि वि꣣दु꣡षे꣢ भर। अ꣣रङ्गमा꣢य꣣ ज꣢ग्म꣣ये꣡ऽप꣢श्चादध्व꣣ने꣡ न꣢रः ॥ 11:0352 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/12_0353_A_no.md">
<details open><summary><h2>12_0353 आ नो ...{Loading}...</h2></summary>

आ꣡ नो꣢ वयोवयःश꣣यं꣢ म꣣हा꣡न्तं꣢ गह्वरे꣣ष्ठां꣢ म꣣हा꣡न्तं꣢ पूर्वि꣣ने꣢ष्ठाम्। उ꣣ग्रं꣢꣫ वचो꣣ अ꣡पा꣢वधी ॥ 12:0353 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/13_0354_A_tvA.md">
<details open><summary><h2>13_0354 आ त्वा ...{Loading}...</h2></summary>

आ꣢ त्वा꣣ र꣢थं꣣ य꣢थो꣣त꣡ये꣢ सु꣣म्ना꣡य꣢ वर्तयामसि। तु꣣विकूर्मि꣡मृ꣢ती꣣ष꣢ह꣣मि꣡न्द्र꣢ꣳ शविष्ठ꣣ स꣡त्प꣢तिम् ॥ 13:0354 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/14_0355_sa_pUrvyo.md">
<details open><summary><h2>14_0355 स पूर्व्यो ...{Loading}...</h2></summary>

स꣢ पू꣣र्व्यो꣢ म꣣हो꣡नां꣢ वे꣣नः꣡ क्रतु꣢꣯भिरानजे। य꣢स्य꣣ द्वा꣢रा꣣ म꣡नुः꣢ पि꣣ता꣢ दे꣣वे꣢षु꣣ धि꣡य꣢ आन꣣जे꣢ ॥ 14:0355 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/15_0356_yadI_vahantyAshavo.md">
<details open><summary><h2>15_0356 यदी वहन्त्याशवो ...{Loading}...</h2></summary>

य꣢दी꣣ व꣡ह꣢न्त्या꣣श꣢वो꣣ भ्रा꣡ज꣢माना र꣢थे꣣ष्वा꣢। पि꣡ब꣢न्तो मदि꣣रं꣢꣯ मधु꣣ त꣢त्र꣣ श्र꣡वा꣢ꣳसि कृण्वते ॥ 15:0356 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/16_0357_tyamu_vo.md">
<details open><summary><h2>16_0357 त्यमु वो ...{Loading}...</h2></summary>

त्य꣡मु꣢ वो꣣ अ꣡प्र꣢हणं गृणी꣣षे꣡ शव꣢꣯स꣣स्प꣡ति꣢म्। इ꣡न्द्रं꣢ विश्वा꣣सा꣢हं꣣ न꣢र꣣ꣳ श꣡चि꣢ष्ठं वि꣣श्व꣡वे꣢दसम् ॥ 16:0357 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/17_0358_dadhikrAvNo_akAriSham.md">
<details open><summary><h2>17_0358 दधिक्राव्णो अकारिषम् ...{Loading}...</h2></summary>

द꣣धिक्रा꣡व्णो꣢ अकारिषं जि꣣ष्णो꣡रश्व꣢꣯स्य वा꣣जि꣡नः꣢। सु꣣रभि꣢ नो꣣ मु꣡खा꣢ कर꣣त्प्र꣢ न꣣ आ꣡यू꣢ꣳषि तारिषत् ॥ 17:0358 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/18_0359_purAm_bhinduryuvA.md">
<details open><summary><h2>18_0359 पुराम् भिन्दुर्युवा ...{Loading}...</h2></summary>

पु꣣रां꣢ भि꣣न्दु꣡र्युवा꣢꣯ क꣣वि꣡रमि꣢꣯तौजा अजायत। इ꣢न्द्रो꣣ वि꣡श्व꣢स्य꣣ क꣡र्म꣢णो ध꣣र्त्ता꣢ व꣣ज्री꣡ पु꣢रुष्टु꣣तः꣢ ॥ 18:0359 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/19_0360_prapra_vastriShTubhamiSham.md">
<details open><summary><h2>19_0360 प्रप्र वस्त्रिष्टुभमिषम् ...{Loading}...</h2></summary>

प्र꣡प्र꣢ वस्त्रि꣣ष्टु꣢भ꣣मि꣡षं꣢ व꣣न्द꣡द्वी꣢रा꣣ये꣡न्द꣢वे। धि꣣या꣡ वो꣢ मे꣣ध꣡सा꣢तये꣣ पु꣢र꣣न्ध्या꣡ वि꣢वासति ॥ 19:0360 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/20_0361_kashyapasya_svarvido.md">
<details open><summary><h2>20_0361 कश्यपस्य स्वर्विदो ...{Loading}...</h2></summary>

क꣣श्य꣡प꣢स्य स्व꣣र्वि꣢दो꣣ या꣢वा꣣हुः꣢ स꣣यु꣢जा꣣वि꣡ति꣢। य꣢यो꣣र्वि꣢श्व꣣म꣡पि꣢ व्र꣣तं꣢ य꣣ज्ञं꣡ धीरा꣢꣯ नि꣣चा꣡य्य꣢ ॥ 20:0361 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/21_0362_archata_prArchatA.md">
<details open><summary><h2>21_0362 अर्चत प्रार्चता ...{Loading}...</h2></summary>

अ꣡र्च꣢त꣣ प्रा꣡र्च꣢ता नरः꣣ प्रि꣡य꣢मेधासो꣣ अ꣡र्च꣢त। अ꣡र्च꣢न्तु पुत्र꣣का꣢ उ꣣त꣢꣫ पुर꣣मि꣢द् धृ꣣꣬ष्ण्व꣢꣯र्चत ॥ 21:0362 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/22_0363_ukthamindrAya_shaMsyam.md">
<details open><summary><h2>22_0363 उक्थमिन्द्राय शंस्यम् ...{Loading}...</h2></summary>

उ꣣क्थ꣡मिन्द्रा꣢꣯य꣣ श꣢ꣳस्यं꣣ व꣡र्ध꣢नं पुरुनिः꣣षि꣡धे꣢। श꣣क्रो꣡ यथा꣢꣯ सु꣣ते꣡षु꣢ नो रा꣣र꣡ण꣢त्स꣣ख्ये꣡षु꣢ च ॥ 22:0363 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/23_0364_vishvAnarasya_vaspatimanAnatasya.md">
<details open><summary><h2>23_0364 विश्वानरस्य वस्पतिमनानतस्य ...{Loading}...</h2></summary>

वि꣣श्वा꣡न꣢रस्य व꣣स्प꣢ति꣣म꣡ना꣢नतस्य꣣ श꣡व꣢सः। ए꣡वै꣢श्च चर्षणी꣣ना꣢मू꣣ती꣡ हु꣢वे꣣ र꣡था꣢नाम् ॥ 23:0364 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/24_0365_sa_ghA.md">
<details open><summary><h2>24_0365 स घा ...{Loading}...</h2></summary>

स꣢ घा꣣ य꣡स्ते꣢ दि꣣वो꣡ नरो꣢꣯ धि꣣या꣡ मर्त꣢꣯स्य꣣ श꣡म꣢तः। ऊ꣣ती꣡ स बृ꣢꣯ह꣣तो꣢ दि꣣वो꣢ द्वि꣣षो꣢꣫ अꣳहो꣣ न꣡ त꣢रति ॥ 24:0365 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/25_0366_vibhoShTa_indra.md">
<details open><summary><h2>25_0366 विभोष्ट इन्द्र ...{Loading}...</h2></summary>

वि꣣भो꣡ष्ट꣢ इन्द्र꣣ रा꣡ध꣢सो वि꣣भ्वी꣢ रा꣣तिः꣡ श꣢तक्रतो। अ꣡था꣢ नो विश्वचर्षणे द्यु꣣म्न꣡ꣳ सु꣢दत्र मꣳहय ॥ 25:0366 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/26_0367_vayashchitte_patatriNo.md">
<details open><summary><h2>26_0367 वयश्चित्ते पतत्रिणो ...{Loading}...</h2></summary>

व꣡य꣢श्चित्ते पत꣣त्रि꣡णो꣢ द्वि꣣पा꣡च्चतु꣢꣯ष्पादर्जुनि। उ꣢षः꣣ प्रा꣡र꣢न्नृ꣣तू꣡ꣳरनु꣢꣯ दि꣣वो꣡ अन्ते꣢꣯भ्य꣣स्प꣡रि꣢ ॥ 26:0367 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/27_0368_amI_ye.md">
<details open><summary><h2>27_0368 अमी ये ...{Loading}...</h2></summary>

अ꣣मी꣡ ये दे꣢꣯वा꣣ स्थ꣢न꣣ म꣢ध्य꣣ आ꣡ रो꣢च꣣ने꣢ दि꣣वः꣢। क꣡द्व꣢ ऋ꣣तं꣢ कद꣣मृ꣢तं꣣ का꣢ प्र꣣त्ना꣢ व꣣ आ꣡हु꣢तिः ॥ 27:0368 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/28_0369_RchaM_sAma.md">
<details open><summary><h2>28_0369 ऋचं साम ...{Loading}...</h2></summary>

ऋ꣢च꣣ꣳ सा꣡म꣢ यजामहे꣣ या꣢भ्यां꣣ क꣡र्मा꣢णि कृ꣣ण्व꣡ते꣢। वि꣡ ते सद꣢꣯सि राजतो य꣣ज्ञं꣢ दे꣣वे꣡षु꣢ वक्षतः ॥ 28:0369 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/29_0370_vishvAH_pRtanA.md">
<details open><summary><h2>29_0370 विश्वाः पृतना ...{Loading}...</h2></summary>

वि꣢श्वाः꣣ पृ꣡त꣢ना अभि꣣भू꣡त꣢रं꣣ न꣡रः꣢ स꣣जू꣡स्त꣢तक्षु꣣रि꣡न्द्रं꣢ जज꣣नु꣡श्च꣢ रा꣣ज꣡से꣢। क्र꣢त्वे꣣ व꣡रे꣢ स्थे꣢म꣢न्या꣣मु꣡री꣢मु꣣तो꣡ग्रमोजि꣢꣯ष्ठं त꣣र꣡सं꣢ तर꣣स्वि꣡न꣢म् ॥ 29:0370 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/30_0371_shratte_dadhAmi.md">
<details open><summary><h2>30_0371 श्रत्ते दधामि ...{Loading}...</h2></summary>

श्र꣡त्ते꣢ दधामि प्रथ꣣मा꣡य꣢ म꣣न्य꣢꣫वेऽह꣣न्य꣢र꣫द्दस्युं꣣ न꣡र्यं꣢ वि꣣वे꣢र꣣पः꣢। उ꣣भे꣢꣫ यत्वा꣣ रो꣡द꣢सी꣣ धा꣡व꣢ता꣣म꣢नु꣣ भ्य꣡सा꣢त्ते꣣ शु꣣ष्मा꣢त्पृथि꣣वी꣡ चि꣢दद्रिवः ॥ 30:0371 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/31_0372_sameta_vishvA.md">
<details open><summary><h2>31_0372 समेत विश्वा ...{Loading}...</h2></summary>

स꣣मे꣢त꣣ वि꣢श्वा꣣ ओ꣡ज꣢सा꣣ प꣡तिं꣢ दि꣣वो꣢꣯ य एक꣣ इ꣡द्भूरति꣢꣯थि꣣र्ज꣡नानाम्। स꣢ पू꣣र्व्यो꣡ नूत꣢꣯नमा꣣जि꣡गी꣢षं꣣ तं꣡ व꣢र्त्त꣣नी꣡रनु꣢꣯ वावृत꣣ ए꣢क꣣ इ꣢त्॥ 31:0372 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/32_0373_ime_ta.md">
<details open><summary><h2>32_0373 इमे त ...{Loading}...</h2></summary>

इ꣣मे꣡ त꣢ इन्द्र꣣ ते꣢ व꣣यं꣡ पु꣢रुष्टुत꣣ ये꣢ त्वा꣣र꣢भ्य꣣ च꣡रा꣢मसि प्रभूवसो। न꣢꣫ हि त्वद꣣न्यो꣡ गि꣢र्वणो꣣ गि꣢रः꣣ स꣡घ꣢त्क्षो꣣णी꣡रि꣢व꣣ प्र꣢ति꣣ त꣡द्ध꣢र्य नो꣣ व꣡चः꣢ ॥ 32:0373 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/33_0374_charShaNIdhRtam_maghavAnamukthyA-3mindram.md">
<details open><summary><h2>33_0374 चर्षणीधृतम् मघवानमुक्थ्याऽ३मिन्द्रम् ...{Loading}...</h2></summary>

च꣣र्षणीधृ꣡तं꣢ म꣣घ꣡वा꣢नमु꣣क्थ्या꣢ऽ३मि꣢न्द्रं꣣ गि꣡रो꣢ बृह꣣ती꣢र꣣꣬भ्यनू꣢꣯षत। वा꣣वृधानं꣡ पु꣢रुहू꣣त꣡ꣳ सु꣢वृ꣣क्ति꣢भि꣣र꣡म꣢र्त्यं꣣ ज꣡र꣢माणं दि꣣वे꣡दि꣢वे ॥ 33:0374 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/34_0375_achChA_va.md">
<details open><summary><h2>34_0375 अच्छा व ...{Loading}...</h2></summary>

अ꣡च्छा꣢ व꣣ इ꣡न्द्रं꣢ म꣣त꣡यः꣢ स्व꣣र्यु꣡वः꣢ स꣣ध्री꣢ची꣣र्वि꣡श्वा꣢ उश꣣ती꣡र꣢नूषत। प꣡रि꣢ ष्वजन्त꣣ ज꣡न꣢यो꣣ य꣢था꣣ प꣢तिं꣣ म꣢र्यं꣣ न꣢ शु꣣न्ध्युं꣢ म꣣घ꣡वा꣢नमू꣣त꣡ये꣢ ॥ 34:0375 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/35_0376_abhi_tyam.md">
<details open><summary><h2>35_0376 अभि त्यम् ...{Loading}...</h2></summary>

अ꣣भि꣢꣫ त्यं मे꣣षं꣡ पु꣢रुहू꣣त꣢मृ꣣ग्मि꣢य꣣मि꣡न्द्रं꣢ गी꣣र्भि꣡र्म꣢दता꣣ व꣡स्वो꣢ अर्ण꣣व꣢म्। य꣢स्य꣣ द्या꣢वो꣣ न꣢ वि꣣च꣡र꣢न्ति꣣ मा꣡नु꣢षं भु꣣जे꣡ मꣳहि꣢꣯ष्ठम꣣भि꣡ विप्र꣢꣯मर्चत ॥ 35:0376 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/36_0377_tyaM_su.md">
<details open><summary><h2>36_0377 त्यं सु ...{Loading}...</h2></summary>

त्य꣢꣫ꣳ सु मे꣣षं꣡ म꣢हया स्व꣣र्वि꣡दꣳश꣣तं꣡ यस्य꣢꣯ सु꣣भु꣡वः꣢ सा꣣क꣡मीर꣢꣯ते। अ꣢त्यं꣣ न꣡ वाज꣢꣯ꣳ हवन꣣स्य꣢द꣣ꣳ र꣢थ꣣मि꣡ न्द्रं꣢ ववृत्या꣣म꣡व꣢से सुवृ꣣क्ति꣡भिः꣢ ॥ 36:0377 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/37_0378_ghRtavatI_bhuvanAnAmabhishriyorvI.md">
<details open><summary><h2>37_0378 घृतवती भुवनानामभिश्रियोर्वी ...{Loading}...</h2></summary>

घृ꣣त꣡व꣢ती꣣ भु꣡व꣢नानामभि꣣श्रि꣢यो꣣र्वी꣢ पृ꣣थ्वी꣡ म꣢धु꣣दु꣡घे꣢ सु꣣पे꣡श꣢सा। द्या꣡वा꣢पृथि꣣वी꣡ वरु꣢꣯णस्य ध꣡र्म꣢णा꣣ वि꣡ष्क꣢भिते अ꣣ज꣢रे꣣ भू꣡रि꣢रेतसा ॥ 37:0378 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/38_0379_ubhe_yadindra.md">
<details open><summary><h2>38_0379 उभे यदिन्द्र ...{Loading}...</h2></summary>

उ꣣भे꣡ यदि꣢꣯न्द्र꣣ रो꣡द꣢सी आप꣣प्रा꣢थो꣣षा꣡ इ꣡व। म꣣हा꣡न्तं꣢ त्वा म꣣ही꣡ना꣢ꣳ स꣣म्रा꣡जं꣢ चर्षणी꣣ना꣢म्। दे꣣वी꣡ जनि꣢꣯त्र्यजीजनद्भ꣣द्रा꣡ जनि꣢꣯त्र्यजीजनत् ॥ 38:0379 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/39_0380_pra_mandine.md">
<details open><summary><h2>39_0380 प्र मन्दिने ...{Loading}...</h2></summary>

प्र꣢ म꣣न्दि꣡ने꣢ पितु꣣म꣡द꣢र्च꣣ता व꣢चो꣣ यः꣢ कृ꣣ष्ण꣡ग꣢र्भा नि꣣र꣡ह꣢न्नृ꣣जि꣡श्व꣢ना। अ꣣वस्य꣢वो꣣ वृ꣡ष꣢णं꣣ व꣡ज्र꣢दक्षिणं म꣣रु꣡त्व꣢न्तꣳ स꣣ख्या꣡य꣢ हुवेमहि ॥ 39:0380 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/40_0381_indra_suteShu.md">
<details open><summary><h2>40_0381 इन्द्र सुतेषु ...{Loading}...</h2></summary>

इ꣡न्द्र꣢ सु꣣ते꣢षु꣣ सो꣡मे꣢षु꣣ क्र꣡तुं꣢ पुनीष उ꣣꣬क्थ्य꣢꣯म्। वि꣣दे꣢ वृ꣣ध꣢स्य꣣ द꣡क्ष꣢स्य म꣣हा꣢ꣳ हि षः ॥ 40:0381 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/41_0382_tamu_abhi.md">
<details open><summary><h2>41_0382 तमु अभि ...{Loading}...</h2></summary>

त꣡मु꣢ अ꣣भि꣡ प्र गा꣢꣯यत पुरुहू꣣तं꣡ पु꣢रुष्टु꣣त꣢म्। इ꣡न्द्रं꣢ गी꣣र्भि꣡स्त꣢वी꣣ष꣡मा वि꣢꣯वासत ॥ 41:0382 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/42_0383_tan_te.md">
<details open><summary><h2>42_0383 तन् ते ...{Loading}...</h2></summary>

तं꣢ ते꣣ म꣡दं꣢ गृणीमसि꣣ वृ꣡ष꣢णं पृ꣣क्षु꣡ सा꣢स꣣हि꣢म्। उ꣣ लोककृत्नु꣡म꣢द्रिवो हरि꣣श्रि꣡य꣢म् ॥ 42:0383 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/43_0384_yatsomamindra_viShNavi.md">
<details open><summary><h2>43_0384 यत्सोममिन्द्र विष्णवि ...{Loading}...</h2></summary>

य꣡त्सोम꣢꣯मिन्द्र꣣ वि꣡ष्ण꣢वि꣣ य꣡द्वा꣢ घ त्रि꣣त꣢ आ꣣प्त्ये꣢। य꣡द्वा꣢ म꣣रु꣢त्सु꣣ म꣡न्द꣢से꣣ स꣡मिन्दु꣢꣯भिः ॥ 43:0384 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/44_0385_edu_madhormadintaram.md">
<details open><summary><h2>44_0385 एदु मधोर्मदिन्तरम् ...{Loading}...</h2></summary>

ए꣢दु꣣ म꣡धो꣢र्म꣣दि꣡न्त꣢रꣳ सि꣣ञ्चा꣡ध्व꣣र्यो꣣ अ꣡न्ध꣢सः। ए꣣वा꣢꣫ हि वी꣣र꣡स्तव꣢꣯ते स꣣दा꣡वृ꣢धः ॥ 44:0385 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/45_0386_endumindrAya_sinchata.md">
<details open><summary><h2>45_0386 एन्दुमिन्द्राय सिञ्चत ...{Loading}...</h2></summary>

ए꣢न्दु꣣मि꣡न्द्रा꣢य सिञ्चत꣣ पि꣡बा꣢ति सो꣣म्यं꣡ मधु꣢꣯। प्र꣡ राधा꣢꣯ꣳसि चोदयते महित्व꣣ना꣢ ॥ 45:0386 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/46_0387_eto_nvindram.md">
<details open><summary><h2>46_0387 एतो न्विन्द्रम् ...{Loading}...</h2></summary>

ए꣢तो꣣ न्वि꣢न्द्र꣣ꣳ स्त꣡वा꣢म꣣ स꣡खा꣢यः꣣ स्तो꣢म्यं꣣ न꣡र꣢म्। कृ꣣ष्टी꣡र्यो विश्वा꣢꣯ अ꣣भ्य꣢꣫स्त्येक꣣ इ꣢त् ॥ 46:0387 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/47_0388_indrAya_sAma.md">
<details open><summary><h2>47_0388 इन्द्राय साम ...{Loading}...</h2></summary>

इ꣡न्द्रा꣢य꣣ सा꣡म꣢ गायत꣣ वि꣡प्रा꣢य बृह꣣ते꣢ बृ꣣ह꣢त्। ब्र꣣ह्मकृ꣡ते꣢ विप꣣श्चि꣡ते꣢ पन꣣स्य꣡वे꣢ ॥ 47:0388 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/48_0389_ya_eka.md">
<details open><summary><h2>48_0389 य एक ...{Loading}...</h2></summary>

य꣢꣫ एक꣣ इ꣢द्वि꣣द꣡य꣢ते꣣ व꣢सु꣣ म꣡र्ता꣢य दा꣣शु꣡षे꣢। ई꣡शा꣢नो꣣ अ꣡प्र꣢तिष्कुत꣣ इ꣡न्द्रो꣢ अ꣣ङ्ग꣢ ॥ 48:0389 ॥
</details>
</div>
<div class="js_include" includetitle="true" newlevelforh1="2" unfilled url="/vedAH/sAma/kauthumam/saMhitA/mUlam/1_pUrvArchikaH/4/2/49_0390_sakhAya_A.md">
<details open><summary><h2>49_0390 सखाय आ ...{Loading}...</h2></summary>

स꣡खा꣢य꣣ आ꣡ शि꣢षामहे꣣ ब्र꣡ह्मेन्द्रा꣢꣯य व꣣ज्रि꣡णे꣢। स्तु꣣ष꣢ ऊ꣣ षु꣢ वो꣣ नृ꣡त꣢माय धृ꣣ष्ण꣡वे꣢ ॥ 49:0390 ॥
</details>
</div>
