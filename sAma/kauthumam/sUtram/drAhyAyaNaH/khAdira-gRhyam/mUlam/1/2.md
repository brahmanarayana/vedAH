+++
title = "२"

+++
  
पूर्वे भागे वेश्मनो गोमयेनोपलिप्य तस्य मध्यदेशे लक्षणं कुर्यात् १  
दक्षिणतः प्राचीं लेखामुल्लिख्य २  
तदारम्भादुदीचीं तदवसानात्प्राचीं तिस्रो मध्ये प्राचीः ३  
तदभ्युक्ष्य ४ अग्निमुपसमाधाय ५  
इमं स्तोममिति परिसमूह्य तृचेन ६  
पश्चादग्नेर्भूमौ न्यञ्चौ पाणी कृत्वेदं भूमेरिति ७  
वस्वन्तं रात्रौ ८  
पश्चाद्दर्भानास्तीर्य दक्षिणतः प्राचीं प्रकर्षेदुत्तरतश्च ९  
अप्रकृष्य वा १०  
पूर्वोपक्रमं प्रदक्षिणमग्निं स्तृणुयान्मूलान्यग्रैश्छादयंस्त्रिवृतं पञ्चवृतं वा ११  
उपविश्य दर्भाग्रे प्रादेशमात्रे प्रच्छिनत्ति न नखेन पवित्रे स्थो वैष्णव्याविति १२  
अद्भिरुन्मृज्य विष्णोर्मनसा पूते स्थ इति १३  
उदगग्रे अङ्गुष्ठाभ्यामनामिकाभ्यां च सङ्गृह्य त्रिराज्यमुत्पुनाति देवस्त्वा सवितोत्पुनात्वच्छिद्रे ण पवित्रेण वसोस्सूर्यस्य रश्मिभिरिति १४  
अभ्युक्ष्यैते अग्नावनुप्रहरेत् १५  
आज्यमधिश्रित्योत्तरतः कुर्यात् १६  
दक्षिणजान्वक्तो दक्षिणेनाग्निमदितेऽनुमन्यस्वेत्युदकाञ्जलिं प्रसिञ्चेत् १७  
अनुमतेऽनुमन्यस्वेति पश्चात् सरस्वत्यनुमन्यस्वेत्युत्तरतः १८  
देव सवितः प्रसुवेति प्रदक्षिणमग्निं पर्युक्षेदभिपरिहरन् हव्यम् १९  
सकृत्त्रिर्वा २०  
समिधमाधाय २१  
प्रपदं जपित्वोपताम्य कल्याणं ध्यायन् वैरूपाक्षमारभ्योच्छ्वसेत् २२  
प्रतिकामं काम्येषु २३  
सर्वत्रैतद्धोमेषु कुर्यात् २४  
  