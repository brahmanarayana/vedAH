+++
title = "१"

+++
अथातो गृह्या कर्माणि १  
उदगयनपूर्वपक्षपुण्याहेषु प्रागावर्तनादह्नः कालोऽनादेशे २  
अपवर्गे यथोत्साहं ब्राह्मणानाशयेत् ३  
यज्ञोपवीतम् ४  
  
सौत्रम् ५  
कौशं वा ६  
ग्रीवायां प्रतिमुच्य दक्षिणं बाहुमुद्धृत्य यज्ञोपवीती भवति ७  
सव्यं प्राचीनावीती ८  
त्रिराचम्यापो द्विः परिमृजीत ९  
पादावभ्युक्ष्य शिरोऽभ्युक्षेत् १०  
इन्द्रियाण्यद्भिस्संस्पृशेत् ११  
अन्ततः प्रत्युपस्पृश्य शुचिर्भवति १२  
आसनस्थानसंवेशनान्युदगग्रेषु दर्भेषु १३  
प्राङ् मुखस्य प्रतीयात् १४  
पश्चादग्नेर्यत्र होमस्स्यात् १५  
सहशिरसं स्नानशब्दे १६  
दक्षिणेन पाणिना कृत्यमनादेशे १७  
मन्त्रान्तमव्यक्तं परस्यादिग्रहणेन विद्यात् १८  
स्वाहान्ता मन्त्रा होमेष १९  
पाकयज्ञ इत्याख्या यः कश्चैकाग्नौ २०  
तत्रर्त्विग्ब्रह्मा सायम्प्रातर्होमवर्जम् २१  
स्वयं हौत्रम् २२  
दक्षिणतोऽग्नेरुद-ङ्मुखस्तूष्णीमास्ते ब्रह्माऽऽहोमात्प्रागग्रेषु २३  
कामं त्वधियज्ञं व्याहरेत् २४  
अयज्ञियां वा व्याहृत्य महाव्याहृतीर्जपेत् २५  
इदं विष्णुरिति वा २६  
हौत्रब्रह्मत्वे स्वयं कुर्वन् ब्रह्मासनमुपविश्य छत्रमुत्तरासङ्गं कमण्डलुं वा तत्र कृत्वाऽथान्यत्कुर्यात् २७  
अव्यावृत्तिं यज्ञाङ्गैरव्यवायं चेच्छेत् २८  
  