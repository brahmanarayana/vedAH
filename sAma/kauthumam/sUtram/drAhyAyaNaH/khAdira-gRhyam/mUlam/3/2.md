+++
title = "२"

+++
  
श्रावण्यां पौर्णमास्यां गृह्यादग्निमतिप्रणीय प्रतिदिशमुपलिम्पेदधिके प्रक्रमे १  
  
सकृद्गृहीतान् सक्तून् दर्व्यां कृत्वा पूर्वोपलिप्ते निनीयापो यः प्राच्यामिति वलिं निर्वपेत् २  
निनयेदपां शेषम् ३  
अप उपस्पृश्यौवं प्रतिदिशं यथालिङ्गम् ४  
दक्षिणपश्चिमे अन्तरेणाग्निं च सञ्चरः ५  
शूर्पेण शिष्टानग्नावोप्यातिप्रणीतादनतिप्रणीतस्यार्धं गत्वा न्यञ्चौ पाणी कृत्वा नमः पृथिव्या इति जपेत् ६  
तत उत्थाय सोमो राजेति दर्भस्तम्बमुपस्थाय ७  
अक्षतानादाय प्राङ्वोदङ्वा ग्रामान्निष्क्रम्य जुहुयादञ्जलिना हये राक इति चतसृभिः ८  
  
प्राङुत्क्रम्य जपेद्वसुवन एधीति त्रिस्त्रिः प्रतिदिशमवान्तरदेशेषु च ९  
ऊर्ध्वं प्रेक्षन् देवजनेभ्यः १०  
तिर्यङ्ङितरजनेभ्यः ११  
अवाङ्प्रेक्षन् प्रत्येत्यानवेक्षन्नक्षतान् प्राश्नीयात् १२  
श्वोभूतेऽक्षतसक्तून् कृत्वा नवे पात्रे निधायास्तमिते बलीन् हरेदाऽऽग्रहायण्याः १३  
प्रौष्ठपदीं हस्तेनाध्यायानुपाकुर्युः १४  
श्रावणीमित्येके १५  
हुत्वोपनयनवत् १६  
सावित्रीमनुवाचयेत् १७  
  
सोमं राजानं पर्वादींश्च १८  
धाना दधि च प्राश्नीयुरभिरूपाभ्याम् १९  
श्वोभूते प्राधीयीरञ्शिष्येभ्यः २०  
अनुवाक्याः कुर्युरृगादिभिः प्रस्तावैश्च २१  
अनुगानं रहस्यानाम् २२  
विद्युत्स्तनयित्नुवर्जम् २३  
अर्धपञ्चमान्मासानधीत्य पौ-षीमुत्सर्गः २४  
तत ऊर्ध्वमभ्रानध्यायः २५  
विद्युत्स्तनयित्नुपृषितेषु च २६  
त्रिसन्निपाते त्रिसन्ध्यम् २७  
अष्टकाममावास्यां चातुर्मासीरुदगयने च पक्षिणीं रात्रीम् २८  
सब्रह्मचारिणि च प्रेते २९  
उल्कापाते भूमिचले ज्योतिषोश्चोपसर्ग एतेष्वाकालिकं विद्यात् ३०  
कार्ष्वं तु कठकौथुमाः ३१  
  