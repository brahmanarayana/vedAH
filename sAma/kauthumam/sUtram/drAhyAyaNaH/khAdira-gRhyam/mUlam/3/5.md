+++
title = "५"

+++
  
नवमीं दशमीं वान्वष्टक्यम् १  
दक्षिणपूर्वभागे परिवार्य तत्रोत्तरार्धे मथित्वाऽग्निं प्रणयेत् २  
सकृद्गृहीतान् व्रीहीन् सकृत् फलीकृतान् प्रसव्यमुदायुवं श्रपयेत् ३  
अमुष्माच्च सक्थ्नो मांसमिति ४  
दक्षिणोद्वास्य न प्रत्यभिघारयेत् ५  
पश्चादग्नेर्दक्षिणतस्तिस्रः कर्षूः खन्याच्चतुरङ्गुलमधस्तिर्यक् ६ तासां पुरस्तादग्निं प्रणयेत् ७  
स्तृणुयात् ८  
कर्षूश्च ९  
पश्चादग्नेः स्वस्तरं दक्षिणाग्रैस्तृणैर्दक्षिणाप्रवणमास्तीर्य वृसीमुपरिनिदध्यात् १०  
तस्मिन्नेकैकमाहरेत् ११  
कंसे समवदाय मेक्षणेनोपघातं जुहुयात् स्वाहा सोमाय पितृमते स्वाहाऽग्नये कव्यवाहनायेति १२  
सव्येनोल्मुकं दक्षिणतः कर्षूषु निदध्यादपहता १३  
पूर्वस्यां कर्ष्यां पितुः १४  
मध्यमायां पितामहस्योत्तमायां प्रपितामहस्य १५  
उदपात्राण्यपसलवि कर्षूषु निनयेदेकैकस्य नामोक्त्वासाववनेनिक्ष्व ये चात्र त्यानुयांश्च त्वमनु तस्मै ते स्वधेति १६  
तथैव पिण्डान्निधाय जपेदत्र पितरो मादयध्वं यथाभागमावृषायध्वमिति १७  
उक्त्वोदङ्ङावर्तेत सव्यं बाहुमुपसंहृत्य प्रसव्यमावृत्य १८  
उपताम्य कल्याणं ध्यायन्नभिपर्यावर्तमानो जपेत् अमी मदन्त पितरो यथाभागमावृषायिषतेति १९  
तिस्रो दर्भपिञ्जूलीरञ्जने निघृष्य कर्षूषु निदध्याद्यथापिण्डम् २०  
तैलं सुरभि च २१  
पिण्डप्रभृति यथार्थमूहेत् २२  
अथ निह्नवनम् २३  
पूर्वस्यां कर्ष्वां दक्षिणोत्तानौ पाणी कृत्वा नमो वः पितरो जीवाय नमो वः पितरश्शूषायेति २४  
सव्योत्तानौ मध्यमायां नमो वः पितरो घोराय नमो वः पितरो रसायेति २५  
दक्षिणोत्तानौ पश्चिमायां नमो वः पितरः स्वधायै नमो वः पितरो मन्यव इति २६  
अञ्जलिं कृत्वा नमो व इति २७  
सूत्रतन्तून् कर्षूषु निदध्याद्यथापिण्डमेतद्व इति २८  
ऊर्जं वहन्तीरिति कर्षूरनुमन्त्रयेत २९  
मध्यमं पिण्डं पुत्रकामां प्राशयेदाधत्तेति ३०  
अभून्नो दूत इत्युल्मुकमग्नौ प्रक्षिपेत् ३१  
द्वन्द्वं पात्राण्यतिहरेयुः ३२  
एष एव पिण्डपितृयज्ञकल्पः ३३  
गृह्येऽग्नौ हविः श्रपयेत् ३४  
तत एवातिप्रणयेत् ३५  
एका कर्षूः ३६  
न स्वस्तरः ३७  
इन्द्रा ण्या स्थालीपाकस्यैकाष्टकेति जुहुयात् ३८  