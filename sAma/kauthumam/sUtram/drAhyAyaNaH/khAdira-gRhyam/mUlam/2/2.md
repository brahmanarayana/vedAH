+++
title = "२"

+++
  
आग्नेयस्थालीपाकोऽनाहिताग्नेर्दर्शपूर्णमासयोः १  
अग्नीषोमीयः पौर्णमास्यामाहिताग्नेः २  
ऐन्द्रो माहेन्द्रो वैन्द्रा ग्नो वाऽमावास्यायाम् ३  
यथा वानाहिताग्नेः ४  
सर्वमहः प्रातराहुतेस्स्थानम् ५  
रात्रिस्सायमाहुतेः ६  
सर्वोऽपरपक्षः पौर्णमासस्य ७  
पूर्वपक्षो दार्शस्य ८  
अभोजनेन सन्तनुयादित्येके ९  
अविद्यमाने हव्ये यज्ञियानां फलानि जुहुयात् १०  
पलाशानि वा ११  
  
अपो वा १२  
हुतं हि १३  
प्रायश्चित्तमहुतस्य १४  
आज्यं जुहुयाद्धविषोऽनादेशे १५  
देवता मन्त्रानादेशे १६  
प्रथमगर्भे तृतीये मासि पुंसवनम् १७  
  
स्नातामहतेनाच्छाद्य हुत्वा पतिः पृष्ठतस्तिष्ठेत् १८  
दक्षिणमंसमन्ववमृश्यानन्तर्हितं नाभिदेशमभिमृशेत्पुमांसाविति १९  
अथापरं न्यग्रोधशुङ्गामुभयतःफलामस्रामामक्रिमिपरिसृप्तां त्रिस्सप्तैर्यवैः परिक्रीयोत्थापयेन्माषैर्वा सर्वत्रौषधयस्सुमनसो भूत्वाऽस्यां वीर्यं समाधत्तेयं कर्म करिष्यतीति २०  
आहृत्य वैहायसीं कुर्यात् २१  
कुमारी ब्रह्मचारी व्रतवती वा ब्राह्मणी पेषयेदप्रत्याहरन्ती २२  
स्नातां संवेश्य दक्षिणे नासिकास्रोतस्यासिञ्चेत् पुमानग्निरिति २३  
अथास्याश्चतुर्थे मासि षष्ठे वा सीमन्तोन्नयनम् २४  
स्नातामहतेनाच्छाद्य हुत्वा पतिः पृष्ठतस्तिष्ठन्ननुपूर्वया फलवृक्षशाखया सकृत्सीमन्तमुन्नयेत् त्रिश्वेतया च शलल्याऽयमूर्जावतो वृक्ष इति २५  
कृसरः स्थालीपाकः २६  
उत्तरघृतमवेक्षन्तीं पृच्छेत किं पश्यसीति २७  
प्रजामिति वाचयेत् २८  
प्रतिष्ठिते वस्तौ सोष्यन्तीहोमः २९  
या तिरश्चीति द्वाभ्याम् ३०  
असाविति नाम दध्यात् ३१  
तद्गुह्यम् ३२  
प्राङ्नाभिकृन्तनात् स्तनदानाच्च व्रीहियवौ पेषयेच्छुङ्गावृता ३३  
अङ्गुष्ठेनानामिकया चादाय कुमारं प्राशयेदियमाज्ञेति ३४  
सर्पिश्च मेधां त इति ३५  
  