+++
title = "४"

+++
  
अष्टमे वर्षे ब्राह्मणमुपनयेत् १  
तस्या षोडशादनतीतः कालः २  
एकादशे क्षत्रियम् ३  
तस्या द्वाविंशात् ४  
द्वादशे वैश्यम् ५  
तस्या चतुर्विंशात् ६  
कुशलीकृतमलङ्कृतमहतेनाच्छाद्य हुत्वाऽग्ने व्रतपत इति ७  
उत्तरतोऽग्नेः प्रत्यङ्मुखमवस्थाप्याञ्जलिं कारयेत् ८  
स्वयं चोपरि कुर्यात् ९  
दक्षिणतस्तिष्ठन्मन्त्रवान् ब्राह्मण आचार्यायोदकाञ्जलिं पूरयेत् १०  
आगन्त्रेति जपेत् प्रेक्षमाणे ११  
को नामासीत्युक्तो देवताश्रयं नक्षत्राश्रयं वाऽभिवादनीयं नाम ब्रूयादसावस्मीति १२  
उत्सृज्यापो देवस्य त इति दक्षिणोत्तराभ्यां हस्ताभ्यामञ्जलिं गृह्णीयादाचार्यः १३  
सूर्यस्येति प्रदक्षिणमावर्तयेत् १४  
दक्षिणमंसमन्ववमृश्यानन्तर्हितां नाभिमालभेत्प्राणानामिति १५  
अथैनं परिदद्यादन्तकप्रभृतिभिः १६  
दक्षिणमंसं प्रजापतये त्वेति १७  
सव्येन सव्यं देवाय त्वेति १८  
ब्रह्मचार्यसीति १९  
सम्प्रेष्योपविश्य दक्षिणजान्वक्तमञ्जलिकृतं प्रदक्षिणं मुञ्जमेखलामावध्नन्वाचयेदियं दुरुक्तादिति २०  
अधीहि भो इत्युपसीदेत् २१  
तस्मा अन्वाह सावित्रीं पच्छोऽर्धर्चशस्सर्वामिति सावित्रीं वाचयेत् २२  
महाव्याहृतीश्चैकैकशः २३  
ॐकारं च २४  
प्रयच्छत्यस्मै वार्क्षं दण्डम् २५  
सुश्रवस्सुश्रवसं मेति २६  
समिधमादध्यादग्नये समिधमिति २७  
भैक्षं चरेत् २८  
मातरमग्रे २९  
अथान्यास्सुहृदः ३०  
आचार्याय भैक्षं निवेदयेत् ३१  
तिष्ठेदाऽस्तमयात्तूष्णीं ३२  
त्रिरात्रं क्षारलवणदुग्धमिति वर्जयेत् ३३  
  