+++
title = "१"

+++
  
पौर्णमासोपक्रमौ दर्शपूर्णमासौ १  
दार्शं चेत्पूर्वमुपपद्येत पौर्णमासेनेष्ट्वाऽथ तत्कुर्यात् २  
अकुर्वन् पौर्णमासीमाकाङ्क्षेदित्येके ३  
अपराह्णे स्नात्वौपवसथिकं दम्पती भुञ्जीयाताम् ४  
मानतन्तव्य उवाच श्रेयसीं प्रजां विन्दते काम्यो भवत्यक्षोधुकी क्षोधुको य औपवसथिकं भुङ्क्ते ५  
तस्माद्यत्कामयेत तद्भुञ्जीत ६  
नाव्रत्यमाचरेत् ७  
प्रातराहुतिं हुत्वा ८  
हविनिर्निर्वपेदमुष्मै त्वा जुष्टं निर्वपामीति देवताश्रयं सकृद्यजुर्वा द्विस्तूष्णीम् ९  
त्रिर्देवेभ्यः प्रक्षालयेत् १०  
द्विर्मनुष्येभ्यः ११  
सकृत्पितृभ्यः १२  
मेक्षणेन प्रदक्षिणमुदायुवं श्रपयेत् १३  
शृतमभिघार्योदगुद्वास्य प्रत्यभिघारयेत् १४  
सर्वाण्येवं हवींषि १५  
बर्हिष्या साद्य १६  
आज्यभागौ जुहुयाच्चतुर्गृहीतमाज्यं गृहीत्वा पञ्चावत्तं भृगूणां जामदग्न्यानामग्नये स्वाहेत्युत्तरतस्सोमायेति दक्षिणतः १७  
विपरीतमितरे १८  
आज्यमुपस्तीर्य हविषोऽवद्येन्मेक्षणेन मध्यात्पुरस्तादिति १९  
पश्चाच्च पञ्चावत्ती २०  
अभिघार्य प्रत्यनक्त्यवदानस्थानानि २१  
न स्विष्टकृतः २२  
अमुष्मै स्वाहेति जुहुयाद्यद्देवत्यं स्यात् २३  
स्विष्टकृतस्सकृदुपस्तीर्य द्विर्भृगूणां सकृद्धविषो द्विरभिघार्याग्नये स्विष्टकृते स्वाहेति प्रागुदीच्यां जुहुयात् २४  
समिधमाधाय २५  
दर्भानाज्ये हविषि वा त्रिरवधायाग्रमध्यमूलान्यक्तं रिहाणा वियन्तु वय इत्यभ्युक्ष्याग्नावनुमहरेद् यः पशूनामधिपती रुद्र स्तन्तिचरो वृषा पशूनस्माकं मा हिंसीरेतदस्तु हुतं तव स्वाहेति २६  
तद्यज्ञवास्तु २७  
सर्वत्र कुर्यात् २८  
हविरुच्छिष्टमुदगुद्वास्य ब्रह्मणे दद्यात् २९  
पूर्णपात्रं दक्षिणा ३०  
यथोत्साहं वा ३१  
  