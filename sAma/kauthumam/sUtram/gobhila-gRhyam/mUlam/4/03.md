+++
title = "०३"

+++

अत ऊर्ध्वं प्राचीनावीतिना वाग्यतेन कृत्यम् १   
सव्येन पाणिना दर्भपिञ्जूलीं गृहीत्वा दक्षिणाग्रां लेखामुल्लिखेदपहता असुरा इति २   
सव्येनैव पाणिनोल्मुकं गृहीत्वा दक्षिणार्धे कर्षूणां निदध्याद्ये रूपाणि प्रतिमुञ्चमाना इति ३   
अथ पितॄनावाहयत्येत पितरः सोम्यास इति ४   
अथोदपात्रान्कर्षूषु निदध्यात् ५   
सव्येनैव पाणिनोदपात्रं गृहीत्वावसलवि पूर्वस्यां कर्ष्वां दर्भेषु निनयेत्पितुर्नाम गृहीत्वासाववनेनिक्ष्व ये चात्र त्वानु याँ श्च त्वमनु तस्मै ते स्वधेति ६   
अप उपस्पृश्यैवमेवेतरयोः ७   
सव्येनैव पाणिना दर्वीं गृहीत्वा सन्नीतात्तृतीयमात्रमवदायावसलवि पूर्वस्यां कर्ष्वां दर्भेषु निदध्यात्पितुर्नाम गृहीत्वासावेष ते पिण्डो ये चात्र त्वानु याँ श्च त्वमनु तस्मै ते स्वधेति ८   
अप उपस्पृ-श्यैवमेवेतरयोः ९   
यदि नामानि न विद्यात्स्वधा पितृभ्यः पृथिवीषद्भ्य इति प्रथमं पिण्डं निदध्यात्स्वधा पितृभ्योऽन्तरीक्षसद्भ्य इति द्वितीयं स्वधा पितृभ्यो दिविषद्भ्य इति तृतीयम् १०   
निधाय जपत्यत्र पितरो मादयध्वं यथाभाग-मावृषायध्वमिति ११   
अपर्यावृत्य पुरोच्छ्वासादभिपर्यावर्तमानो जपेदमी मदन्त पितरो यथाभागमावृषायिषतेति १२   
सव्येनैव पाणिना दर्भपिञ्जूलीं गृहीत्वावसलवि पूर्वस्यां कर्ष्वां पिण्डे निदध्यात्पितुर्नाम गृहीत्वासावेतत्त आञ्जनं ये चात्र त्वानु याँ श्च त्वमनु तस्मै ते स्वधेति १३   
अप उपस्पृश्यैवमेवेतरयोः १४   
तथा तैलम् १५   
तथा सुरभि १६   
अथ निह्नुते १७
पूर्वस्यां कर्ष्वां दक्षिणोत्तानौ पाणी कृत्वा नमो वः पितरो जीवाय नमो वः पितरः शूषायेति १८   
मध्यमायां सव्योत्तानौ नमो वः पितरो घोराय नमो वः पितरो रसायेति १९   
उत्तमायां दक्षिणोत्तानौ नमो वः पितरः स्वधायै नमो वः पितरो मन्यव इति २०   
अथाञ्जलिकृतो जपति नमो वः पितरः पितरो नमो व इति २१   
गृहानवेक्षते गृहान्नः पितरो दत्तेति २२   
पिण्डानवेक्षते सदो वः पितरो देष्मेति २३   
सव्येनैव पाणिना सूत्रतन्तुं गृहीत्वावसलवि पूर्वस्यां कर्ष्वां पिण्डे निदध्यात्पितुर्नाम गृहीत्वासावेतत्ते वासो ये चात्र त्वानु याँ श्च त्वमनु तस्मै ते स्वधेति २४   
अप उपस्पृश्यैवमेवेतरयोः २५   
सव्येनैव पाणिनोदपात्रं गृहीत्वावसलवि पिण्डान्परिषिञ्चेदूर्जं वहन्तीरिति २६   
मध्यमं पिण्डं पत्नी पुत्रकामा प्राश्नीयादाधत्त पितरो गर्भमिति २७   
यो वा तेषां ब्रा-ह्मणानामुच्छिष्टभाक् स्यात् २८   
अभून्नो दूतो हविषो जातवेदा इत्युल्मुकमद्भिरभ्युक्ष्य २९   
द्वन्द्वं पात्राणि प्रक्षाल्य प्रत्यतिहारयेत् ३०   
अप्सु पिण्डान्सा-दयेत् ३१   
प्रणीते वाग्नौ ३२   
ब्राह्मणं वा भोजयेत् ३३   
गवे वा दद्यात् ३४   
वृद्धिपूर्तेषु युग्मानाशयेत् ३५   
प्रदक्षिणमुपचारः ३६   
यवैस्तिलार्थः ३७   
