+++
title = "०७"

+++

  अथातः श्रवणाकर्म १   
पौर्णमास्यां कृत्यम् २   
पुरस्ताच्छालाया उपलिप्य शालाग्नेरग्निं प्रणयन्ति ३   
अभितश्चत्वार्युपलिम्पन्ति ४
प्रतिदिशम् ५   
साधिके प्रक्रमे ६   
अग्नौ कपालमाधाय सकृत्सङ्गृहीतं यवमुष्टिं भृज्जत्यनुपदहन् ७   
पश्चादग्नेरुलूखलं दृँ हयित्वावहन्त्युद्वेचम् ८
सुकृतान्सक्तून्कृत्वा चमस ओप्य शूर्पेणापिधाय निदधाति ९   
दक्षिणपश्चिमे अन्तरेण सञ्चरः १०
अस्तमिते चमसदर्व्यावादाय शूर्पं चातिप्रणीतस्यार्धं व्रजति ११
शूर्पे सक्तूनावपति चमसे चोदकमादत्ते १२   
सकृत्सङ्गृहीतान्दर्व्या सक्तून्कृत्वा पूर्व उपलिप्त उदकं निनीय बलिं निवपति यः प्राच्यां दिशि सर्पराज एष ते बलिरिति १३   
उपनिनयत्यपां शेषं यथा बलिं न प्रवक्ष्यतीति १४   
सव्यं बाहुमन्वावृत्य चमसदर्व्यावभ्युक्ष्य प्रताप्यैवं दक्षिणैवं प्रतीच्येवमुदीची यथालिङ्गमव्यावर्तमानः १५   
शूर्पेण शेषमग्नावोप्यानतिप्रणीतस्यार्धं व्रजति १६
पश्चादग्नेर्भूमौ न्यञ्चौ पाणी प्रतिष्ठाप्य नमः पृथिव्या इत्येतं मन्त्रं जपति १७   
प्रदोषे पायसश्चरुः १८   
तस्य जुहुयाच्छ्रवणाय विष्णवेऽग्नये प्रजापतये विश्वेभ्यो देवेभ्यः स्वाहेति १९   
स्थालीपाकावृतान्यत् २०
उत्तरतोऽग्नेर्दर्भस्तम्बं समूलं प्रतिष्ठाप्य सोमो राजेत्येतं मन्त्रं जपति यां सन्धां समधत्तेति च २१   
श्वस्ततोऽक्षतसक्तून्कारयित्वा नवे पात्रेऽपिधाय निदधाति २२   
अहरहस्तूष्णीं बलीन्हरेत्सायं प्राग्घो मादाग्रहायण्याः २३   
