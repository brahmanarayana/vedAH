+++
title = "०२"

+++

  द्वादश महानाम्निकाः संवत्सराः १   
नव षट् त्रयः २   
इति विकल्पः ३
संवत्सरमप्येके ४   
व्रतं तु भूयः ५
पूर्वैश्चेच्छ्रुता महानाम्न्यः ६   
अथापि रौरुकिब्राह्मणं भवति ७   
कुमारान्ह स्म वै मातरः पाययमाना आहुः ८
शक्वरीणां पुत्रका व्रतं पारयिष्णवो भवतेति ९
तास्वनुसवनमुदकोपस्पर्शनम् १०   
नानुपस्पृश्य भोजनं प्रातः ११   
सायमुपस्पृश्याभोजनमा समिदाधानात् १२   
कृष्णवस्त्रः १३
कृष्णभक्षः १४   
आचार्याधीनः १५   
अपन्थदायी १६   
तपस्वी १७   
तिष्ठेद्दिवा १८   
आसीत नक्तम् १९   
वर्षति च नोपसर्पेच्छन्नम् २०   
वर्षन्तं ब्रूयादापः शक्वर्य इति २१   
विद्योतमानं ब्रूयादेवंरूपाः खलु शक्वर्यो भवन्तीति २२
स्तनयन्तं ब्रूयान्मह्या महान्घोष इति २३   
न स्रवन्तीमतिक्रामेदनुपस्पृशन् २४   
न नावमारोहेत् २५   
प्राणसंशये तूपस्पृश्यारोहेत् २६   
तथा प्रत्यवरुह्य २७
उदकसाधवो हि महानाम्न्य इति २८   
एवं खलु चरतः कामवर्षी पर्जन्यो भवति २९
अनियमो वा कृष्णस्थानासनपन्थभक्षेषु ३०   
तृतीये चरिते स्तोत्रीयामनुगापयेत् ३१   
एवमितरे स्तोत्रीये ३२   
सर्वा वान्ते सर्वस्य ३३   
उपोषिताय सम्मीलितायानुगापयेत् ३४   
कँ समपां पूरयित्वा सर्वौषधीः कृत्वा हस्ताववधाय प्रदक्षिणमाचार्योऽहतेन वसनेन परिणह्येत् ३५   
परिणहनान्ते वानुगापयेत् ३६   
परिणद्धो वाग्यतो न भुञ्जीत त्रिरात्रमहोरात्रौ वा ३७   
अपि वारण्ये तिष्ठेदास्तमयात् ३८   
श्वो भूतेऽरण्येऽग्निमुपसमाधाय व्याहृतिभिर्हुत्वाथैनमवेक्षयेत् ३९   
अग्निमाज्यमादित्यं ब्रह्माणमनड्वाहमन्नमपो दधीति ४०
स्वरभिव्यख्यं ज्योतिरभिव्यख्यमिति ४१   
एवं त्रिः सर्वाणि ४२   
शान्तिं कृत्वा गुरुमभिवादयते ४३   
सोऽस्य वाग्विसर्गः ४४   
अनड्वान्कँ सो वासो वर दक्षिणाः ४५   
प्रथमे विकल्पः ४६   
आच्छादयेद्गुरुमित्येके ४७   
ऐन्द्रः स्थालीपाकस्तस्य जुहुयादृचं साम यजामह इत्येतयर्चा सदसस्पतिमद्भुतमिति वोभाभ्यां वा ४८
अनुप्रवचनीयेष्वेवम् ४९   
सर्वत्राचार्षं तदशकं तेनारात्समुपगामिति मन्त्रविशेषः ५०   
आग्नेयेऽज ऐन्द्रे मेषो गौः पावमाने पर्वदक्षिणाः ५१   
प्रत्येत्याचार्यं सपरिषत्कं भोजयेत् ५२   
सब्रह्मचारिणश्चोपसमेतान् ५३   
ज्येष्ठसाम्नो महानाम्निकेनैवानुगापनकल्पो व्याख्यातः ५४   
तत्रैतानि नित्यव्रतानि भवन्ति ५५   
न शूद्रा मुपेयात् ५६   
न पक्षिमाँ सं भुञ्जीत ५७   
एकधान्यमेकदेशमेकवस्त्रं च वर्जयेत् ५८
उद्धृताभिरद्भिरुपस्पृशेत् ५९   
आदेशनात्प्रभृति न मृण्मयेऽश्नीयात् ६०   
न पिबेत् ६१   
श्रवणादित्येके ६२   
