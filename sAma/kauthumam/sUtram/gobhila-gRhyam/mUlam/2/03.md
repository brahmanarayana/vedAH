+++
title = "०३"

+++

  प्रागुदीच्यां दिशि यद्ब्राह्मणकुलमभिरूपम् १   
तत्राग्निरुपसमाहितो भवति २
अपरेणाग्निमानडुहं रोहितं चर्म प्राग्ग्रीवमुत्तरलोमास्तीर्णं भवति ३
तस्मि न्नेनां वाग्यतामुपवेशयन्ति ४   
सा खल्वास्त एवानक्षत्रदर्शनात् ५
प्रोक्ते नक्षत्रे षडाज्याहुतीर्जुहोति लेखासन्धिष्वित्येतत्प्रभृतिभिः ६
आहुतेराहुतेस्तु सम्पातं मूर्धनि वध्वा अवनयेत् ७
हुत्वोपोत्थायोपनिष्क्रम्य ध्रुवं दर्शयति ८   
ध्रुवमसि ध्रुवाहं पतिकुले भूयासममुष्यासाविति पतिनाम गृह्णीयादात्मनश्च ९   
अरुन्धतीं च १०   
रुद्धाहमस्मीत्येवमेव ११
अथैनामनुमन्त्रयते ध्रुवा द्यौरित्येतयर्चा १२   
अनुमन्त्रिता गुरुं गोत्रेणाभिवादयते १३   
सोऽस्या वाग्विसर्गः १४   
तावुभौ तत्प्रभृति त्रिरात्रमक्षारलवणाशिनौ ब्रह्मचारिणौ भूमौ सह शयीयाताम् १५
अत्रार्घ्यमित्याहुः १६   
आगतेष्वित्येके १७
हविष्यमन्नं प्रथमं परिजपितं भुञ्जीत १८   
श्वो भूते वा समशनीयं स्थालीपाकं कुर्वीत १९   
तस्य देवता अग्निः प्रजापतिर्विश्वे देवा अनुमतिरिति २०
उद्धृत्य स्थालीपाकं व्यूह्यैकदेशं पाणिनाभिमृशेदन्नपाशेन मणिनेति २१   
भुक्त्वोच्छिष्टं वध्वै प्रदाय यथार्थम् २२   
गौर्दक्षिणा २३   
