+++
title = "१०"

+++

  गर्भाष्टमेषु ब्राह्मणमुपनयेत् १   
गर्भैकादशेषु क्षत्रियं २   
गर्भद्वादशेषु वैश्यम् ३   
आ षोडशाद्वर्षाद्ब्राह्मणस्यानतीतः कालो भवत्या द्वाविँ शात्क्षत्रियस्याचतुर्विँशाद्वैश्यस्य ४   
अत ऊर्ध्वं पतितसावित्रीका भवन्ति ५
नैनानुपनयेयुर्नाध्यापयेयुर्न याजयेयुर्नैभिर्विवहेयुः ६   
यदहरुपैष्यन्माणवको भवति प्रग एवैनं तदहर्भोजयन्ति कुशलीकारयन्त्याप्लावयन्त्यलङ्कुर्वन्त्यहतेन वाससाच्छादयन्ति ७   
क्षौमशाणकार्पासौर्णान्येषां वसनानि ८
ऐणेयरौरवाजान्यजिनानि मुञ्जकाशताम्बल्यो रशनाः ९
पार्णबैल्वाश्वत्था दण्डाः ११   
क्षौमं शाणं वा वसनं ब्राह्मणस्य कार्पासं क्षत्रियस्याविकं वैश्यस्य १२
एतेनैवेतराणि द्र व्याणि व्याख्यातानि १३   
अलाभे वा सर्वाणि सर्वेषाम् १४   
पुरस्ताच्छालाया उपलिप्तेऽग्निरुपसमाहितो भवति १५
अग्ने व्रतपत इति हुत्वा पश्चादग्नेरुदगग्रेषु दर्भेषु प्राङाचार्योऽवतिष्ठते १६
अन्तरेणाग्न्याचार्यौ माणवकोऽञ्जलिकृतोऽभिमुख आचार्यमुदगग्रेषु दर्भेषु १७   
तस्य दक्षिणतोऽवस्थाय मन्त्रवान्ब्राह्मणोऽपामञ्जलिं पूरयति १८   
उपरिष्टाच्चाचार्यस्य १९   
प्रेक्षमाणो जपत्यागन्त्रा समगन्महीति २०   
ब्रह्मचर्यमागामिति वाचयति २१   
को नामासीति नामधेयं पृच्छति तस्याचार्यः २२   
अभिवादनीयं नामधेयं कल्पयित्वा २३
देवताश्रयं वा नक्षत्राश्रयं वा २४   
गोत्राश्रयमप्येके २५
उत्सृज्यापामञ्जलिमाचार्यो दक्षिणेन पाणिना दक्षिणं पाणिं साङ्गुष्ठं गृह्णाति देवस्य ते सवितुः प्रसवेऽश्विनोर्बाहुभ्यां पूष्णो हस्ताभ्यां हस्तं गृह्णाम्यसाविति २६   
अथैनं प्रदक्षिणमावर्तयति सूर्यस्यावृतमन्वावर्तस्वासाविति २७   
दक्षिणेन पाणिना दक्षिणमँ समन्ववमृश्यानन्तर्हितां नाभिमभिमृशेत्प्राणानां ग्रन्थिरसीति २८   
उत्सृप्य नाभिदेशमहुर इति २९   
उत्सृप्य हृदयदेशं कृशन इति ३०   
दक्षिणेन पाणिना दक्षिणमँ समन्वालभ्य प्रजापतये त्वा परिददाम्यसाविति ३१   
सव्येन सव्यं देवाय त्वा सवित्रे परिददाम्यसाविति ३२   
अथैनं सम्प्रेष्यति ब्रह्मचार्यस्यासाविति ३३   
समिधमाधेह्यपोशान कर्म कुरु मा दिवा स्वाप्सीरिति ३४   
उदङ्ङग्नेरुत्सृप्य प्राङाचार्य उपविशत्युदगग्रेषु दर्भेषु ३५   
प्रत्यङ्माणवको दक्षिणजान्वक्तोऽभिमुख आचार्यमुदगग्रेष्वेव दर्भेषु ३६   
अथैनं त्रिः प्रदक्षिणं मुञ्जमेखलां परिहरन्वाचयतीयं दुरुक्तात्परिबाधमानेत्यृतस्य गोप्त्रीति च ३७   
अथोपसीदत्यधीहि भोः सावित्रीं मे भवाननुब्रवीत्विति ३८
तस्मा अन्वाह पच्छोऽर्धर्चश ऋक्श इति ३९   
महाव्याहृतीश्च विहृता ओँ कारान्ताः ४०   
वार्क्षं चास्मै दण्डं प्रयच्छन्वाचयति सुश्रवः सुश्रवसं मा कुर्विति ४१   
अथ भैक्षं चरति ४२   
मातरमेवाग्रे द्वे चान्ये सुहृदौ यावत्यो वा सन्निहिताः स्युः ४३   
आचार्याय भैक्षं निवेदयते ४४   
तिष्ठत्यहःशेषं वाग्यतः ४५   
अस्तमिते समिधमादधात्यग्नये समिधमहार्षमिति ४६
त्रिरात्रमक्षारालवणाशी भवति ४७   
तस्यान्ते सावित्रश्चरुः ४८   
यथार्थम् ४९   
गौर्दक्षिणा ५०   