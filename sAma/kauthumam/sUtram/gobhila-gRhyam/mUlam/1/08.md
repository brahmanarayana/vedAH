+++
title = "०८"

+++

  पूर्वमाज्यमपरः स्थालीपाकः १   
पर्युक्ष्य स्थालीपाक आज्यमानीय मेक्षणेनोपघातं होतुमेवोपक्रमते २   
यद्यु वा उपस्तीर्णाभिघारितं जुहुषेदाज्यभागावेव प्रथमौ जुहुयात् ३
चतुर्गृहीतमाज्यं गृहीत्वा पञ्चावत्तं तु भृगूणामग्नये स्वाहेत्युत्तरतः सोमाय स्वाहेति दक्षिणतः प्राक्शो जुहुयात् ४   
अथ हविष उपस्तीर्यावद्यति ५
मध्यात्पूर्वार्धाच्चतुरवत्ती चेद्भवति मध्यात्पूर्वार्धात्पश्चार्धादिति पञ्चावत्ती चेद्भवति ६   
अभिघारयत्यवदानानि ७
प्रत्यनक्त्यवदानस्थानान्ययातयामतायै ८   
अग्नये स्वाहेति मध्ये जुहुयात् ९   
सकृद्वा त्रिर्वैतेनैव कल्पेन १०   
अथ स्विष्टकृत उपस्तीर्यावद्यत्युत्तरार्धपूर्वार्धात्सकृदेव भूयिष्ठं द्विरभिघारयेत् ११   
यद्यु पञ्चावत्ती स्याद्द्विरुपस्तीर्यावदाय द्विरभिघारयेत् १२   
न प्रत्यनक्त्यवदानस्थानं यातयामतायै १३
अग्नये स्विष्टकृते स्वाहेत्युत्तरार्धपूर्वार्धे जुहुयात् १४
महाव्याहृतिभिराज्येनाभिजुहुयात् १५   
प्राक् स्विष्टकृत आवापः १६   
गणेष्वेकं परिसमूहनमिध्मो बर्हिः पर्युक्षणमाज्यमाज्यभागौ च १७   
सर्वेभ्यः समवदाय सकृदेव सौविष्टकृतं जुहोति १८   
हुत्वैतन्मेक्षणमनुप्रहरेत् १९
प्रक्षाल्य वैतेनोद्धृत्य भुञ्जीत २०   
न स्रुवमनुप्रहरेदित्येक आहुः २१   
आग्नेय एवानाहिताग्नेरुभयोर्दर्शपूर्णमासयोः स्थालीपाकः स्यात् २२
आग्नेयो वाग्नीषोमीयो वाहिताग्नेः पौर्णमास्याम् २३   
ऐन्द्रो वैन्द्रा ग्नो वा माहेन्द्रो वामावास्यायाम् २४   
अपि वाहिताग्नेरप्युभयोर्दर्शपूर्णमासयोराग्नेय एव स्यात् २५   
समिधमाधायानुपर्युक्ष्य यज्ञवास्तु करोति २६   
तत एव बर्हिषः कुशमुष्टिमादायाज्ये वा हविषि वा त्रिरवदध्यादग्राणि मध्यानि मूलानीत्यक्तं रिहाणा व्यन्तु वय इति २७
अथैनमद्भिरभ्युक्ष्या-ग्नावप्यर्जयेद्यः पशूनामधिपती रुद्र स्तन्तिचरो वृषा पशूनस्माकं मा हिँ सीरे तदस्तु हुतं तव स्वाहेति २८   
एतद्यज्ञवास्त्वित्याचक्षते २९   
