+++
title = "०१"

+++
अथातो गृह्यकर्माण्युपदेक्ष्यामः १   
यज्ञोपवीतिनाचान्तोदकेन कृत्यम् २   
उदगयने पूर्वपक्षे पुण्येऽहनि प्राग् आवर्तनाद् अह्नः कालं विद्यात् ३   
यथादेशं च ४
सर्वाण्य् एवान्वाहार्यवन्ति ५   
अपवर्गेऽभिरूपभोजनं यथाशक्ति ६   
ब्रह्मचारी वेदमधीत्यान्त्यां समिधमभ्याधास्यन् ७   
जायाया वा पाणिं जिघृक्षन् ८
अनुगुप्ता अप आहृत्य प्रागुदक्प्रवणं देशं समं वा परिसमुह्योपलिप्य मध्यतः प्राचीं लेखामुल्लिख्योदीचीं च संहतां पश्चाद्मध्ये प्राचीस्तिस्र उल्लिख्याभ्युक्षेत् ९   
लक्षणावृदेषा सर्वत्र १०
भूर्भुवःस्वरित्यभिमुखमग्निं प्रणयन्ति ११
प्रेते वा गृहपतौ परमेष्ठिकरणम् १२   
तथा तिथिनक्षत्रपर्वसमवाये १३   
दर्शे वा पौर्णमासे वाग्निसमाधानं कुर्वीत १४
वैश्यकुलाद्वाम्बरीषाद्वाग्निमाहृत्याभ्यादध्यात् १५   
अपि वा बहुयाजिन एवागाराद्ब्राह्मणस्य वा राजन्यस्य वा वैश्यस्य वा १६
अपि वान्यं मथित्वाभ्यादध्यात् १७   
पुण्यस्त्वेवानर्धुको भवतीति १८   
यथा कामयेत तथा कुर्यात् १९   
स यदेवान्त्यां समिधमभ्यादधाति जायाया वा पाणिं जिघृक्षन्जुहोति तमभिसंयच्छेत् २०   
स एवास्य गृह्योऽग्निर्भवति २१   
तेन चैवास्य प्रातराहुतिर्हुता भवतीति २२   
सायमाहुत्युपक्रम एवात ऊर्ध्वं गृह्येऽग्नौ होमो विधीयते २३   
पुरा प्रादुष्करणवेलायाः सायम्प्रातरनुगुप्ता अप आहरेत्परिचरणीयाः २४
अपि वा सायम् २५   
अपि वा कुम्भाद्वा मणिकाद्वा गृह्णीयात् २६
पुरास्तमयादग्निं प्रादुष्कृत्यास्तमिते सायमाहुतिं जुहुयात् २७   
पुरोदयात्प्रातः प्रादुष्कृत्योदितेनुदिते वा प्रात राहुतिं जुहुयात् २८   
