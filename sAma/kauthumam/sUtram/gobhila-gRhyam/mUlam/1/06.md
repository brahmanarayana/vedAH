+++
title = "०६"

+++

  मानतन्तव्यो होवाचाहुता वा एतस्य मानुष्याहुतिर्भवति य औपवसथिकं नाश्नाति १
अनीश्वरो ह क्षोधुको भवत्यकाम्यो जनानां पापवसीयसी हास्य प्रजा भवति २   
य औपवसथिकं भुङ्क्त ईश्वरो ह भवत्यक्षोधुकः काम्यो जनानां वसीयसी हा स्य प्रजा भवति ३   
तस्माद्यत्कामयेतौपवसथिकं भुञ्जीयाताम् ४   
अध एवैतां रात्रिं शयीयाताम् ५   
तौ खलु जाग्रन्मिश्रावेवैतां रात्रिं विहरेयातामितिहासमिश्रेण वा केनचिद्वा ६
जुगुप्सेयातां त्वेवाव्रत्येभ्यः कर्मभ्यः ७   
न प्रवसन्नुपवसेदित्याहुः ८
पत्न्या व्रतं भवतीति ९   
यथा कामयेत तथा कुर्यात् १०
एवमेवाहिताग्नेरप्युपवसथो भवति ११
यच्चाम्नायो विदध्यात् १२   
अथ पूर्वाह्ण एव प्रातराहुतिं हुत्वाग्रेणाग्निं परिक्रम्य दक्षिणतोऽग्नेः प्रागग्रान्दर्भानास्तीर्य १३   
तेषां पुरस्तात्प्रत्यङ्मुखस्तिष्ठन्सव्यस्य पाणेरङ्गुष्ठेनोपकनिष्ठिकया चाङ्गुल्या ब्रह्मासनात्तृणमभिसङ्गृह्य दक्षिणापरमष्टमं देशं निरस्यति निरस्तः परावसुरिति १४   
अप उपस्पृश्याथ ब्रह्मासन उपविशत्या वसोः सदने सीदामीति १५   
अग्निमभिमुखो वाग्यतः प्राञ्जलिरास्त आ कर्मणः पर्यवसानात् १६   
भाषेत यज्ञसंसिद्धिम् १७   
नायज्ञियां वाचं वदेत् १८   
यद्ययज्ञियां वाचं वदेद्वैष्णवीमृचं यजुर्वा जपेत् १९   
अपि वा नमो विष्णव इत्येवं ब्रूयात् २०   
यद्यु वा उभयं चिकीर्षेद्धौत्रं चैव ब्रह्मत्वं चैवैतेनैव कल्पेन छत्त्रं वोत्तरासङ्गं वोदकमण्डलुं दर्भवटुं वा ब्रह्मासने निधाय तेनैव प्रत्याव्रज्याथान्यच्चेष्टेत् २१   
