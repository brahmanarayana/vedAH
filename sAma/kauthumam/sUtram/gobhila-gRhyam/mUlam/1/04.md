+++
title = "०४"

+++

  अथ वाग्यतो बलीन्हरेत् १   
भाषेतान्नसंसिद्धिमतिथिभिः कामं सम्भाषेत २   
अथ हविष्यस्यान्नस्योद्धृत्य हविष्यैर्व्यञ्जनैरुपसिच्याग्नौ जुहुयात्तूष्णीं पाणिनैव ३   
प्राजापत्या पूर्वाहुतिर्भवति सौविष्टकृत्युत्तरा ४   
अथ बलीन्हरेद्बाह्यतो वान्तर्वा सुभूमिं कृत्वा ५
सकृदपो निनीय चतुर्धा बलिं निदध्यात्सकृदन्ततः परिषिञ्चेत् ६   
एकैकं वानुनिधानमुभयतः परिषिञ्चेत् ७   
स यत्प्रथमं निदधाति स पार्थिवो बलिर्भवत्यथ यद्द्वितीयं स वायव्यो यत्तृतीयं स वैश्वदेवो यच्चतुर्थं स प्राजापत्यः ८
अथापरान्बलीन्हरेदुदधानस्य मध्यमस्य द्वारस्याब्दैवतः प्रथमो बलिर्भवत्योषधिवनस्पतिभ्यो द्वितीय आकाशाय तृतीयः ९
अथापरं बलिं हरेच्छयनं वाधिवर्चं वा स कामाय वा बलिर्भवति मन्यवे वा १०   
अथ सस्तूपं स रक्षोजनेभ्यः ११   
अथैतद्बलिशेषमद्भिरभ्यासिच्यावसलवि दक्षिणा निनयेत्तत्पितृभ्यो भवति १२   
आसीन एवाग्नौ जुहुयात् १३
आसीनः पितृभ्यो दद्याद्यथोपपादमितरान् १४   
स्वयं त्वेवैतान्यावद्वसेद्बलीन्हरेत् १५   
अपि वान्यो ब्राह्मणः १६   
दम्पती एव १७   
इति गृहमेधिव्रतम् १८   
स्त्री ह सायं प्रातः पुमानिति १९   
सर्वस्य त्वेवान्नस्यैतान्बलीन्हरेत्पित्र्\! यस्य वा स्वस्त्ययनस्य वार्थार्थस्य वा २०   
यज्ञादेव निवर्तते २१
यद्येकस्मिन्काले व्रीहियवौ प्रक्रियेतान्यतरस्य कृत्वा कृतं मन्येत २२   
यद्येकस्मिन्काले पुनः पुनरन्नं पच्येत सकृदेवैतद्बलितन्त्रं कुर्वीत २३   
यद्येकस्मिन्कुले बहुधान्नं पच्येत गृहपतिमहानसादेवैतद्बलितन्त्रं कुर्वीत २४   
यस्य त्वेषामग्रतः सिध्येन्नियुक्तमग्नौ कृत्वाग्रं ब्राह्मणाय दत्त्वा भुञ्जीत २५   
यस्यो जघन्यं भुञ्जीतैवेति २६
अथाप्युदाहरन्ति २७   
एतस्यैव बलिहरणस्यान्ते कामं प्रब्रुवीत भवति हैवास्य २८   
स्वयं त्वेवाशस्यं बलिं हरेद्यवेभ्योऽध्या व्रीहिभ्यो व्रीहिभ्योऽध्यायवेभ्यः सत्वाशस्यो नाम बलिर्भवति २९   
दीर्घायुर्हैव भवति ३०   
विश्राणिते फलीकरणानामाचामस्यापामिति बलिं हरेत्स रौद्रो भवति स रौद्रो भवति ३१   

