+++
title = "०६"

+++

मानतन्तव्यो होवाच -

> अहुता वा एतस्य मानुष्याहुतिर् भवति - य औपवसथिकं नाश्नाति। १
अनीश्वरो ह क्षोधुको+++(=क्षुत्पीडितो)+++ भवत्य् - अकाम्यो जनानां, पाप-वसीयसी हास्य प्रजा भवति। २   
य औपवसथिकं भुङ्क्त - ईश्वरो ह भवत्य् अक्षोधुकः, काम्यो जनानां, वसीयसी हाऽस्य प्रजा भवति ३   
तस्माद् यत् कामयेतौपवसथिकं भुञ्जीयाताम् ४

अध एवैतां रात्रिं शयीयाताम् ५   
तौ खलु जाग्रन्-मिश्राव् एवैतां रात्रिं विहरेयाताम् इतिहास-मिश्रेण वा केनचिद् वा ६  
जुगुप्सेयातां त्व् एवाव्रत्येभ्यः कर्मभ्यः ७

न प्रवसन्न् उपवसेद् इत्याहुः ८
- पत्न्या व्रतं भवतीति ९  
यथा कामयेत तथा कुर्यात् १०

एवम् एवाहिताग्नेर् अप्युपवसथो भवति ११  
यच् चाम्नायो विदध्यात् १२

अथ पूर्वाह्ण एव प्रातर् आहुतिं हुत्वा  
ऽग्रेणाऽग्निं परिक्रम्य,  
दक्षिणतोऽग्नेः प्राग् अग्रान् दर्भान् आस्तीर्य १३

तेषां पुरस्तात् प्रत्यङ् मुखस् तिष्ठन् सव्यस्य पाणेर् अङ्गुष्ठेनोपकनिष्ठिकया चाङ्गुल्या ब्रह्मासनात् तृणम् अभिसङ्गृह्य  
दक्षिणापरम् अष्टमं देशं निरस्यति - "निरस्तः परावसुर्" इति १४   
अप उपस्पृश्याथ ब्रह्मासन उपविशत्य् - "आ वसोः सदने सीदामी"ति १५


अग्निम् अभिमुखो वाग्-यतः प्राञ्जलिर् आस्त आ कर्मणः पर्यवसानात् १६   
भाषेत यज्ञसंसिद्धिम् १७   
नायज्ञियां वाचं वदेत् १८  
यद्य् अयज्ञियां वाचं वदेद् वैष्णवीम् ऋचं यजुर् वा जपेत् १९   
अपि वा नमो विष्णव इत्य् एवं ब्रूयात् २०


यद्य् उ वा उभयं चिकीर्षेद् धौत्रं चैव ब्रह्मत्वं चैवैतेनैव कल्पेन छत्त्रं वोत्तरासङ्गं+++(=उत्तरीयं)+++ वोद-कमण्डलुं दर्भ-वटुं वा ब्रह्मासने निधाय  
तेनैव +++(मार्गेण)+++ प्रत्याव्रज्याथान्यच् चेष्टेत् २१   
