+++
title = "०७"

+++

अथोलूखल-मुसले प्रक्षाल्य शूर्पं च पश्चाद् अग्नेः प्राग्-अग्रान् दर्भान् आस्तीर्योपसादयति १   
अथ हविर् निर्वपति - व्रीहीन् वा यवान् वा - कँसेन वा चरु-स्थाल्या वा २   
"अमुष्मै त्वा जुष्टं निर्वपामी"ति देवतानामादेशं सकृद्, द्विस् तूष्णीम् ३

अथ पश्चात् प्राङ्मुखो ऽवहन्तुम् उपक्रमते दक्षिणोत्तराभ्यां +++(सव्याधराभ्याञ्च)+++ पाणिभ्याम् ४   
त्रिःफलीकृताँस् तण्डुलान्स् त्रिर् देवेभ्यः प्रक्षालयेद् इत्याहुर्, द्विर् मनुष्येभ्यः, सकृत् पितृभ्य इति ५

पवित्रान्तर्हिताँस् तण्डुलान् आवपेत् +++(पाकपात्रे)+++ ६   
कुशल-शृतम्+++(=पक्वं)+++ इव स्थालीपाकं श्रपयेत्- प्रदक्षिणम् उदायुवन्+++(=मिश्रयन्)+++ ७   
शृतम् अभिघार्योदग् उद्वास्य प्रत्य्-अभिघारयेत् ८


अग्निम् उपसमाधाय कुशैः समन्तं परिस्तृणुयात् - पुरस्ताद् दक्षिणत उत्तरतः पश्चाद् इति ९
सर्वतस् त्रिवृतं पञ्चवृतं वा १०   
बहुलम् अयुग्म-संहतम् ११

प्राग्-अग्रैर् अग्रैर् मूलानि च्छादयन् १२   
पश्चाद् वास्तीर्य दक्षिणतः प्राञ्चं प्रकर्षति तथोत्तरेण +++(तेनात्र द्विकोनाकृतिं सृजन्)+++ १३   
दक्षिणोत्तराण्य्+++(=दक्षिणदर्भाग्राण्य् उपरि यथा स्युस् तथा)+++ अग्राणि कुर्यात् १४

एष परिस्तरणन्यायः सर्वेष्व् आहुतिमत्सु १५

परिधीनप्येके कुर्वन्ति शामीलान् पार्णान् वा १६

उत्तरतो ऽपां पूर्णः स्रुवः - प्रणीता +++(इति ज्ञेयाः)+++ १७   
+++(पूर्व)+++भवेन वा स्याद् इत्य् एके १८

बर्हिषि स्थालीपाकम् आसाद्येध्मम् अभ्याधायाज्यां संस्कुरुते १९
सर्पिस् तैलं दधि पयो यवागूं वा +++(5)+++ २०

तत एव बर्हिषः प्रादेशमात्रे पवित्रे कुरुते २१   
ओषधिम् अन्तर्धाय च्छिनत्ति - न नखेन - पवित्रे स्थो वैष्णव्याव् - इति २२   
अनेन +++(यजुषा)+++ अद्भिर् अनुमार्ष्टि - विष्णोर् मनसा पूते स्थ - इति २३

+++(पवित्रान्तर्हिते पात्र आज्यस्यानयनेन)+++ सम्पूयोत्पुनात्य् उदगग्राभ्यां पवित्राभ्याम् २४   
अङ्गुष्ठाभ्यां चोपकनिष्ठिकाभ्यां चाङ्गुलिभ्याम् अभि-सङ्गृह्य प्राक्शस् त्रिर् उत्पुनाति - देवस् त्वा सवितोत्पुनात्व् अच्छिद्रेण पवित्रेण, वसोः सूर्यस्य रश्मिभिर् - इति सकृद् यजुषा, द्विस् तूष्णीम् २५

अथैने अद्भिर् अभ्युक्ष्याग्नाव् अप्युत्सृजेत् २६
अथैतद् आज्यम् +++(अग्नितापेन विलाप्य)+++ अधिशृत्योदग् उद्वासयेत् २७   
एवम् आज्यस्य संस्करणकल्पो भवतीति २८   
