+++
title = "४१९"

+++

 

अहीनसं हाश्वत्थिं पुत्रा उपसमेत्योचुस्सत्रायामो वै भगवोऽनु नश्शाधीति । 

स होवाच मैवं वोचत । 

दुरुपधर्षो वै संवत्सरः । 

यथा वै रथनाभावराः प्रतिष्ठिता एवं वै संवत्सरे सर्वे मृत्यवः प्रतिष्ठिताः
। 

अथैतदेवं ब्रूथेति । 

ते होचुस्तेषां वै त्वमेव भिषगसि त्वं प्रायश्चित्तिरन्वेव नश्शाधीति । 

तद्धास्य प्रियमास । 

स होवाचैवं चेद्ब्रूथ षट्सु स्म प्रतिष्ठासु प्रतितिष्ठत । 

षड्भ्य स्म हरित्मतीभ्यो मेत । 

चतुश्चक्रं स्म पारयिष्णुं समारोहत । 

स्वर्गस्य स्म लोकस्य पथोऽञ्जसायनान्मेत । 

संवत्सरस्य स्म व्याप्तमतिप्लवध्वम् । 

दैव्यं स्म मिथुनमुपेत । 

प्रस्पष्टात्स्म सार्थान्मा हीयध्वम् । 

अच्युतं स्म यज्ञस्य मा च्यावयत । 

यज्ञस्य स्म श्वस्तनमुपेत । 

वाचं स्म सत्यवतीमुपेत । 

वर्षिष्ठान्स्माजौ युङ्ग्ध्वमुत्तरावतीं स्म श्रियमुपेत । 

स्वर्गे स्म लोके प्रतितिष्ठत । 

ग्रामात्स्मारण्यं मेत । 

ज्ञानात्स्माविर्भवान्मेत । 

दैव्यात्स्म विवाहान्मेत । 

यज्ञात्स्म मेतेति । 

एतानि हैनाननुशशास । 

ते होचुरनु न इदमशिषः परोक्षेणेव । 

तथा नोऽनुशाधि यथेदं विजानीयामेति ४१९
