+++
title = "२८५"

+++

 

अथैष जामदग्न्यः । 

प्रजननकामो हैतेन यजेत । 

जमदग्निर्वा अकामयत बहुः प्रजया पशुभिः प्रजायेयेति । 

स एतं चतूरात्रं यज्ञमपश्यत् । 

तमाहरत् । 

तेनायजत । 

ततो वै स बहुः प्रजया पशुभिः प्राजायत । 

अपि हास्य द्वावौर्वौ प्रजायां न सञ्जज्ञाते कयस्त्वमसि कयस्त्वमसीति । 

तथा बहुरिह प्रजज्ञे । 

तस्मादिदमप्येतर्हि द्वावौर्वौ पलितौ समागत्य न सञ्जानाते । 

बहुः प्रजया पशुभिः प्रजायते य एवं वेद । 

तस्याहुस्संवत्सरं एव दीक्षा स्युरिति । 

प्रजननं वै संवत्सरः । 

प्रजननमेष यज्ञः । 

तत्तत्प्रजननं क्रियते । 

तस्मादु हैनेन प्रजननकामो यजेत । 

अथो आहुरष्टाचत्वारिंशदेव स्युरिति । 

अष्टाचत्वारिंशदक्षरा वै जगती । 

पशवो जगती । 

जागत एष यज्ञः । 

तस्मादु हैनेन पशुकामो यजेत । 

अथो आहुष्षट्त्रिंशदेव स्युः । 

षट्त्रिंशदक्षरा वै बृहती । 

बृहती वै स्वर्गं लोकमानशे । 

तद्वा अस्य स्वर्ग्यम् । 

तस्मादु हैनेन स्वर्गकामो यजेत । 

तानि त्रीणि जागतानि । 

त्रीणि जागतानि पदानि भवन्ति । 

तेन जगत्यै रूपान्न यन्ति । 

अथो आहुश्चतुर्विंशतिरेव स्युरिति । 

चतुर्विंशत्यर्धमासस्संवत्सरः प्रजननम् । 

प्रजननमेष यज्ञः । 

तत्तत्प्रजननं क्रियते । 

तस्मादु हैनेन प्रजननकामो यजेत । 

तदेकं जागतं पदं भवति । 

तेनैव जगत्यै रूपान्न यन्ति २८५
