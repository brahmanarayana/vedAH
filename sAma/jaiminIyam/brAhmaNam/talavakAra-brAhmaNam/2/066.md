+++
title = "०६६"

+++

 

\तं सकाममभ्यश्नुवीत । 

अथ हैवंविद्दीक्षमान एव सर्वान्कामानुपाप्नोति । 

तस्माद्दीक्षासु न राजानं परिवेविष्यात् । 

यद्व्रतो ह्येवैष भवति तद्व्रता इमे लोकास्तद्व्रतानि छन्दांसि
तद्व्रतस्सोमो राजा । 

अथाह भूर्भुव स्वस्सुपोषः पोषैस्सुवीरो वीरैस्सुप्रजः प्रजयासमिति । 

तदेतामपरिमितामाशिषमन्त आशास्ते तपो मे प्रतिष्ठेति । 

तत्तपः प्रतिष्ठां कुरुते । 

श्रद्धा मेऽक्षितिरिति तच्छ्रद्धामक्षितिं कुरुते । 

सत्यं मे गृहपतिरित्येष वै सत्यम् । 

सत्यं य एष तपति । 

सैषानार्ता देवता । 

तदेतामनार्तां देवतां गृहपतिं कुरुते । 

स वा एष सुव्रतः । 

यद्ध्येषा खला स्यात्सर्वमिदं प्रदहेत् । 

तस्माद्गृहपतिस्सुव्रत स्यात् । 

स यद्वदीक्षितव्रतं चरेदपापवद्यं वा पापं वदेन्मिथुनं वा चरेदन्यद्वा
मिथ्याकुर्यादेतमेवादित्यमेतैस्सर्वैर्जपैरुपतिष्ठेत । 

ततो हैव दीक्षितः । 

स वा एष एतर्ह्यदीक्षितः । 

यद्वेवास्मिन्दीक्षिते यश आसीत्तद्वेवास्मिन्नप्येतर्हि यशः । 

तदाहुस्स वाद्य दीक्षेत स वान्यं दीक्षयेद्य एतस्य दीक्षितयशसस्य
व्यवच्छित्तिं विद्यादिति । 

कृष्णाजिनं वाव दीक्षितयशसम् । 

एतद्धि सर्वेषां वेदानां रूपम् । 

यानि शुक्लानि तानि साम्नां रूपं यानि कृष्णानि तान्यृचाम् । 

यदि वेतरथा । 

यान्येव बभ्रूणीव हरीणि तानि यजुषाम् । 

तस्माद्यद्यप्येनददृष्टो वस्ते दिदृक्षन्त एवैनम् । 

एतद्ध्यस्मिन्दीक्षितयशसं भवति ६६
