+++
title = "२०३"

+++

 

सा पटरिणी भवति । 

पटरीव ह्यसावादित्यः । 

अथ यद्रुक्मो होतुर्भवति त्रीणि वा एतानि सम्यञ्चि सन्धीयन्ते । 

रुक्म आहवनीयोऽसावादित्यः । 

तद्यदेतानि सम्यञ्चि सन्धीयन्ते समृद्ध्या एव । 

समस्मा ऋध्यते य एवं वेद । 

अथ यत्प्राकाशावध्वर्योर्भवतो रूपेणेन्ततां आह्वयन्तीति वा आहुः । 

अथो यदेव तौ प्रकाशेनैव सो स्तत्त्प्रकाशैव चरतस्तत्तत्सलक्षम क्रियते । 

अथ यद्द्वादश पष्ठौहीर्ब्रह्मणे भवन्ति प्रजननं वै पष्ठौहीः प्रजननं
ब्रह्मा तत्तत्सलक्ष्म क्रियते । 

अथ यद्धेनुर्मैत्रावरुणाय भवति पयस्या वै धेनुः पयस्याभाजसौ मित्रावरुणौ
तत्तत्सलक्ष्म क्रियते । 

अथ यदृषभो ब्राह्मणाच्छंसिने भवत्यैन्द्रो वै ब्राह्मणाच्छंस्यैन्द्र
ऋषभस्तत्तत्सलक्ष्म क्रियते । 

अथ यद्वाससी नेष्टापोत्रोर्भवतो मारुते वै वाससी मारुतौ नेष्टापोतारौ
तत्तत्सलक्ष्म क्रियते । 

अथो भूमा वै मरुतो भूमा तन्तुभिर्वासः । 

अथ यत्स्थूरि यवाचितमच्छावाकाय भवति धीतेव ह वा एषा होत्रा यातयाम्नी
यदच्छावाकीया । 

तामेतैरेव यवैराप्याययन्ति । 

तत्स्थूरि भवति क्षेमस्य रूपम् । 

होत्रा अनुविमुच्यान्ता इति । 

अथ यदनड्वानग्नीधे भवति वहति वा अनड्वान्वहत्यग्निर्देवेभ्यो
हविस्तत्तत्सलक्ष्म क्रियते । 

तद्यदेता यथारूपं दक्षिणा नीयन्ते समृद्ध्या एव । 

समस्मा ऋध्यते य एवं वेद २०३
