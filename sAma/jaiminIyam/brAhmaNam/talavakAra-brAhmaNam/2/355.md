+++
title = "३५५"

+++

 

द्विमास्यं वा एतत्सत्रम् । 

तेन यर्द्धिस्सैवर्द्धिः । 

यौ ह खलु वै द्वौ मासावृतोस्सर्द्धिः । 

ऋतुरु प्रत्यक्षं संवत्सरस्यर्द्धिः । 

संवत्सरं वा एतदीर्त्सन्ति संवत्सरमीप्सन्ति यद्यजन्ते यत्सत्रमासते । 

न हि किं चन बहिस्संवत्सरादस्ति । 

स्वाराज्यं वा एता रात्रयो यत्त्रयस्त्रिंशत्षोडश परस्तादहानि षोडशावस्तात्
। 

अथ यन्मध्ये अहस्स स्वराट्स स्वर्गो लोकः । 

तद्ब्रध्नस्य विष्टपं गच्छन्ति तत्स्वाराज्यं गच्छन्ति । 

तदन्यस्याननुयाना भवन्ति । 

ता वा एता रात्रयस्सम्पद्यन्ते विराजमेव । 

तदु विराजोऽन्नाद्यस्यैश्वर्यमाधिपत्यं गच्छन्ति । 

तिस्रश्च विराट्च । 

ता यास्तिस्रो दैवीराच्छदस्तासामेषर्द्धिर्यानि त्रीणि छन्दांसि यानि
त्रीणि सवनानि ये त्रयः प्राणापानाव्याना ये त्रय इमे लोकाः । 

यत्किं च त्रिस्त्रिस्तस्यैषा सर्वस्यर्द्धिस्तस्योपाप्तिः । 

देवसत्रं ह खलु वा एतद्यदेष त्रयस्त्रिंशद्रा त्रः । 

त्रयस्त्रिंशद्वै देवताः । 

देवता वा ऋद्धिकामास्तपोऽतप्यन्त । 

ता एतदयनमपश्यन् । 

तदुपायन् । 

ततो वै तासामह्नैवैकार्ध्नोदह्नैकाह्नैका । 

सा ह खलु वै श्रेष्ठर्द्धीनां स लोकानां पुण्यतमो यमेतेन देवता आर्ध्नुवन्
। 

सा या श्रेष्ठर्द्धीनां यो लोकानां पुण्यतमो यमेतेन देवता
आर्ध्नुवंस्तमृध्नवामेति । 

तस्मादेता रात्रीरुपयन्ति ३५५
