+++
title = "३९०"

+++

 

स्वर्भानुर्वा आसुर आदित्यं तमसाविध्यत् । 

तं देवाश्चर्षयश्चाभिषज्यन् । 

त एतानि दिवाकीर्त्यानि सामान्यपश्यन् । 

तैरस्य तमोऽपघ्नन् । 

तद्यदेतानि दिवाकीर्त्यानि भवन्त्यादित्यस्यैवैतैस्तमोऽपघ्नन्ति । 

यादृगह वै मनुष्यो देवेभ्यः करोति तादृगस्मै देवाः कुर्वन्ति । 

तद्यदेतानि दिवाकीर्त्यानि भवन्त्यात्मन एवैतैस्तमोऽपघ्नते । 

भ्राजाभ्राजे पवमानयोर्मुखे भवतः । 

अङ्गेभ्य एवास्य तत्तमोऽपघ्नन्ति । 

महादिवाकीर्त्यं पृष्ठं विकर्णं ब्रह्मसाम । 

मध्यत एवास्य तत्तमोऽपघ्नन्ति । 

दशस्तोभं भासमग्निष्टोमसाम । 

शीर्षत एवास्य तत्तमोऽपघ्नन्ति । 

असावादित्य एकविंशो विषुवांस्तस्य दिवाकीर्त्यान्येव रश्मयः । 

तद्यदेतानि दिवाकीर्त्यानि भवन्त्येतमेवैतैः पर्यूहन्त्येतं समर्धयन्ति । 

तदाहुः केन संवत्सरसद स्वर्गलोक इति । 

मूर्धानं दिवो अरतिं पृथिव्या इत्यग्निष्टोमसाम भवतीति ब्रूयात् । 

तेनेति । 

असौ वै दिवो मूर्धा योऽसौ तपत्येतमेवैतेनाभ्यारोहन्ति । 

तदाहुः प्रेव वा एतेऽस्माल्लोकाच्च्यवन्ते य एतमभ्यारोहन्तीति । 

अरतिं पृथिव्या इति भवति । 

अयं वै लोकोऽरतिः पृथिव्या अस्मिन्नेवैतल्लोके प्रतितिष्ठन्ति । 

दशस्तोभं भासमग्निष्टोमसाम भवति दशाक्षरा विराडन्नं विराड्विराज
एवान्नाद्यस्यावरुद्ध्यै । 

ईश्वरा ह त्वन्यस्मै मूर्ध्नान्नाद्यं हर्तोर्य एतासु
मूर्धन्वतीष्वग्निष्टोमसाम
कुर्वन्तीति । 

तदनुष्टुभ्येव कार्यम् । 

वाग्वा अनुष्टुबन्नं दशस्तोभम् । 

मुखतो वै वागियं मुखतो एवैतदात्मनोऽन्नाद्यं दधते तस्मादनुष्टुभ्येव
कार्यमिति ३९०
