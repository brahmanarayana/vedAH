+++
title = "४१३"

+++

 

तद्वैश्वानरीयासु भवति । 

वैश्वानरस्य ह्येतत्स्तोत्रम् । 

अशीत्यक्षरासु भवत्यश्नवामहा इति । 

समुद्र इवाक्षितमिव ह खलु वा एतच्छन्दो यदतिच्छन्दास्समुद्र
इवाक्षितास्तुष्टुवाना असामेति । 

तत्पक्षि भवति । 

पक्षि ह्येतस्याह्नो व्रतम् । 

ए व्रतमित्याह अन्नं वै व्रतमन्नाद्यस्यैवावरुद्ध्यै । 

ए सुवरित्याह स्वर्गस्यैव लोकस्य समष्ट्यै । 

ए शकुना इत्याह वय एवैतच्छकुना भूत्वा स्वर्गं लोकं समश्नुवते । 

तदाहुर्वारवन्तीयमेवैतस्याह्नोऽग्निष्टोमसाम कार्यमिति । 

प्रजापतिः पशूनसृजत । 

तेऽस्मात्सृष्टा अपाक्रामन् । 

तान्वारवन्तीयेनैव वरणशाखामाच्छिद्यावारयत । 

यदवारयत तद्वारवन्तीयस्य वारवन्तीयत्वम् । 

तस्माद्वरणं भिषज्यमाहुः । 

तद्यदेतस्याह्नो वारवन्तीयमग्निष्टोमसाम भवति यदनेन कर्मणावारुत्स्महि
तन्नो वारवन्तीयेन वारितमन्तत उपतिष्ठाता इति । 

तदेहिवदिहवद्भवत्यन्तस्य रूपम् । 

अन्तो ह्येतदहः । 

तदु वा आहुर्यद्वावान्या वाङ्नातिवदति तदेतस्याह्नोऽग्निष्टोमसाम कार्यम् ।

यज्ञायज्ञीयं वावान्या वाङ्नातिवदति । 

वाग्वै यज्ञायज्ञीयम् । 

कुतो हि वाग्वाचमतिवदिष्यति । 

तस्मादेतस्याह्नो यज्ञायज्ञीयमेवाग्निष्टोमसाम कार्यमिति ४१३
