+++
title = "१००"

+++

 

अथैषोऽपचितिः । 

प्रजापतिः प्रजा असृजत । 

ता एनं सृष्टा नापाचायन् । 

सोऽकामयत अपचितिमासु प्रजासु गच्छेयमिति । 

स एतं यज्ञमपश्यत् । 

तमाहरत् । 

तेनायजत । 

ततो वै तं ता अपाचायन् । 

इन्द्र मु वै देवा नापाचायन् । 

स प्रजापतिमुपाधावन्न वै मेमे देवा अपचायन्तीति । 

तस्मा एतमपचितिं यज्ञं व्यदधात् । 

तमाहरत् । 

तेनायजत । 

ततो वै तं देवा अपाचायन् । 

दर्भमु ह वै शातानीकिं पञ्चाला राजानं सन्तं नापचायां चक्रुः । 

अपि ह स्मैनं कुमारा दर्भ दर्भेति ह्वयन्ति । 

तस्य हैतौ ब्राह्मणावासतुरहीना आश्वत्थिः केशी सात्यकामिरिति । 

तौ हैनमुपसमेयतुः । 

स ह ध्यायन्निषसाद । 

तं होचतुः । 

किं नु राजन्यो ध्यायतीति । 

स होवाच न हि मे ध्येयम् । 

पञ्चाला वै मेमे राजानं सन्तं नापचायन्त्यपि मा कुमारा दर्भ दर्भेति
ह्वयन्ति । 

तदेवैतद्ध्यायामीति । 

तं होचतुरपचितिरिति वा अयं यज्ञक्रतुरस्ति तेन त्वा याजयावेति । 

तथेति । 

तेन हैनं याजयां चक्रतुः । 

स हैषु तथामात्रमपचितिं जगाम यदप्येतर्हि पञ्चाला दर्भान्कुशा
इत्येवाचक्षते १००
