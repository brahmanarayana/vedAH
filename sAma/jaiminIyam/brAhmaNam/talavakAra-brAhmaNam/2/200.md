+++
title = "२००"

+++

 

अवभृतादुदेयुषे द्वादशपुष्करां स्रजं प्रतिमुञ्चति । 

आपो वै देवानां पत्नय आसन् । 

ता मिथुनमैच्छन्त । 

ता देवा उपायन् । 

ता गर्भमदधत । 

ततः पुष्कराण्यजायन्त । 

सत्यं वा आपः । 

सत्यं दीक्षा । 

सत्यस्यैव तत्सत्यं यत्पुष्कराणि । 

सत्यस्यैवास्मै तत्सत्येन तपो दीक्षां प्रतिमुञ्चति । 

सा द्वादशपुष्करा भवति । 

द्वादश मासास्संवत्सरः । 

संवत्सरो यज्ञः । 

यज्ञमेवास्मिंस्तत्प्रतिमुण्चति । 

अथो आहुस्सप्तपुष्करैव स्यादिति । 

सप्त वै छन्दांसि । 

छन्दोभिर्यज्ञस्तायते । 

यज्ञमेवास्मिंस्तत्प्रतिमुञ्चति । 

अथो आहुष्षट्पुष्करैव स्यादिति । 

षड्वा ऋतवस्संवत्सरः । 

संवत्सरो यज्ञः । 

यज्ञमेवास्मिंस्तत्प्रतिमुञ्चति । 

अथो आहुः पञ्चपुष्करैव स्यादिति । 

पाङ्क्तो यज्ञः । 

पाङ्क्ताः पशवः । 

पशवो यज्ञः । 

यज्ञमेवास्मिंस्तत्प्रतिमुञ्चति । 

अथो आहुश्चतुष्पुष्करैव स्यादिति । 

चतस्रो दिशः । 

चतुष्पदा पशवः । 

पशवो यज्ञः । 

यज्ञमेवास्मिंस्तत्प्रतिमुञ्चति । 

अथो आहुस्त्रिपुष्करैव स्यादिति । 

त्रिषवणो यज्ञः । 

यज्ञमेवास्मिंस्तत्प्रतिमुञ्चति । 

तदु वा आहुर्द्वादशपुष्करैव स्यादिति । 

द्वादशसु वावैतानि सर्वाणि । 

तस्माद्द्वादशपुष्करैव स्यादिति २००
