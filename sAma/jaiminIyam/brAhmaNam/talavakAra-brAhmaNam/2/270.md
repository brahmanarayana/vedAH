+++
title = "२७०"

+++

 

तां हालङ्कुर्वाणां रुदतीं पतिराजगाम । 

तां होवाच किमलङ्कुरुषे किं रोदिषीति । 

सा होवाच मरिष्यसि हीत्यात्मानमेवैतत्कृपये । 

यवक्रीर्वै त्यामच्छावोचतेति । 

स होवाचाज्यमत आहरतेति । 

तद्ध पवित्राभ्यामुत्पूय जुहवां चकार

या नो अद्य त्रायाति भारद्वाजस्य संस्कृता

प्रेणीमग्निप्रियामग्ने तां मह्यमा वह स्वाहा

इति । 

तस्यै हायःकूटहस्तं गन्धर्वमीर्ष्युमुत्थापयां चकार । 

तं होवाचासौ ते जाया यवक्रियमभ्यगात् । 

तदिहीति । 

तस्यै हायत्या उपतस्तार । 

सा ह सिष्मिये । 

स होवाच नाह किल ते स्त्रिके स्मेतव्यम् । 

अथ स्मयस इति । 

कथा हेति । 

मरिष्यसि हीति । 

सा ह पादं प्रगृह्णत्युवाच न खलु त्वं पुरुषेत्थम्पदीं स्त्रियं पेचिष इति ।

लोमशौ हास्या अधस्तात्पादावासतुः । 

सन्निपन्नौ वा हासन्निपन्नौ वासतुः । 

अथ हेदमेवायःकूटहस्तो गन्धर्वोऽभिविचक्रमे । 

स होवाच नमस्तेऽस्तु । 

कास्य प्रायश्चित्तिरिति २७०
