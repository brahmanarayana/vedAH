+++
title = "०२१"

+++

 

तदाहुर्नौधसमेवैतस्याह्नो ब्रह्मसाम कार्यमिति । 

तद्ध तत्पक्षमनुवदति । 

रथन्तरमेव श्यैतमेव कार्यमिति । 

तदु ह तत्पक्षमेवानुवदति । 

बृहदेव पञ्चनिधनमेव वामदेव्यं कार्यमिति । 

आत्मानं हैव तदनुवदति । 

श्रायन्तीयमेव कार्यमिति न ह वै किं चन श्रायन्तीयमनुवदति । 

महावैष्टम्भमव कार्यम् । 

तद्दिङ्निधनं भवति । 

दिशो वै पृष्ठानि । 

इयमेव प्राची दिग्रथन्तरमियं बृहदियं वैरूपमियं वैराजममूर्महानाम्नीरिमा
रेवतयः । 

दिग्भ्यो वा एतस्मा अन्नाद्यं हरन्ति । 

दिग्भ्यो वा अस्मा अन्नाद्यं ह्रियते य एवं वेद । 

अथो हैषामेतेनैव सर्वाणि पृष्ठानि ब्रह्मसामवन्ति भवन्ति । 

तस्मादु हैतत्सामैतस्मादह्नो नान्तरित्यम् । 

तदु सतोबृहतीषु भवत्युत्क्रान्त्या एवानपभ्रंशाय २१
