+++
title = "३८१"

+++

 

सकृत्परस्तादभीवर्तं पर्यस्यन्ति । 

तस्माद्गर्भा जायमानाः पर्यावर्तन्ते । 

पुरा ह खलु वै पञ्चमान्मासो बार्हताः प्रगाथा आप्यन्त । 

उष्णिहं च त्रिष्टुभं च द्वे छन्दसी संयुज्य पञ्च मासस्समापयेयुः । 

अनुष्टुभं च पङ्क्तिं च द्वे छन्दसी संयुज्य षण्मासस्समापयेयुरेकच्छन्दः
परिशिष्य । 

जगतीं तद्विषुवत्युपेयुः । 

जागतो वै विषुवान् । 

स्व एव तदायतने विषुवन्तं समर्धयन्ति । 

छन्दांसि वै स्वर्गो लोकः । 

स्वर्गमेव तल्लोकं रोहन्तो यन्ति । 

तदाहुर्वीव वा एतच्छन्दांसि विशन्ति यदेतानि द्वे द्वे संयुज्यन्ति । 

क्व ह्यद्यतनं च श्वस्तनं चाहनी सम्पत्स्यतः । 

सर्वाण्येव सप्त चतुरुत्तराण्युपेत्यानीति । 

गायत्रीमेव प्रथमेऽहन्नुपेत्योष्णिहं द्वितीयेऽनुष्टुभं तृतीये बृहत्या
पञ्च मासस्समापयेयुः । 

पङ्क्तिमेव प्रथमेऽहन्नुपेत्य त्रिष्टुभा षण्मासस्समापयेयुरेकच्छन्दः
परिशिष्य । 

जगतीं तद्विषुवत्युपेयुः । 

जागतो वै विषुवान् । 

स्व एव तदायतने विषुवन्तं समर्धयन्ति । 

छन्दांसि वै स्वर्गो लोकः । 

स्वर्गमेव तल्लोकं रोहन्तो यन्ति ३८१
