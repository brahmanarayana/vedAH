+++
title = "२५६"

+++

 

अन्वहं सौपर्णानि भवन्ति स्वर्ग्याणि स्वर्गस्य लोकस्य समष्ट्यै । 

तदाहुः क्षिप्राणि सामानीश्वरो यजमानं पुरायुषः प्रमथितोः । 

द्वे एव कार्ये पतनायैवेति । 

सं वा एनं तत्साधयन्तीत्याहुः । 

एकमेव कार्यं समष्ट्या एवेति । 

किमु य एनं प्रमथ्नीयुरपि सर्वाण्येव कार्याणि । 

त्रिरात्रेण वै देवा ऊर्ध्वा स्वर्गं लोकमायन् । 

स एषामसङ्गृहीतो वीवावृह्यत । 

तं गायत्रपार्श्वेणैवोदस्तभ्नुवन्सन्तनिना समतन्वन्सङ्कृतिना
समकुर्वंस्त्रिषन्धिना समदधुः
श्रायन्तीयेन समश्रीणन्नरिष्टेनारिष्टतामगमयन् । 

तद्यदेतानि सामानि भवन्ति त्रिरात्रस्यैवोत्तब्ध्यै त्रिरात्रस्य सन्तत्यै
त्रिरात्रस्य सङ्कृत्यै त्रिरात्रस्य संहित्यै त्रिरात्रस्य संश्रित्यै
त्रिरात्रस्यारिष्टतायै । 

षळं ककुभि स्वारमुष्णिहि । 

त्रिरात्रमेवैतन्मध्यतो व्यतिषजन्त्यनवस्रंसाय २५६
