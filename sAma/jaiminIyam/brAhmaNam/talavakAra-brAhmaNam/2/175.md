+++
title = "१७५"

+++

 

अथैष पञ्चशारदीयः । 

मरुतो वा अकामयन्तौजिष्ठा बलिष्ठा भूयिष्ठा वीर्यवत्तमा देवानां स्याम जयेम
स्वर्गं लोकमिति । 

त एतं यज्ञमपश्यन् । 

तमाहरन् । 

तेनायजन्त । 

ततो वै त ओजिष्ठा बलिष्ठा भूयिष्ठा वीर्यवत्तमा देवानामासन्नजयन्स्वर्गं
लोकम् । 

ओजिष्ठो बलिष्ठो भूयिष्ठो वीर्यवत्तम स्वानां भवति जयति स्वर्गं लोकं य एवं
वेद । 

स वा एष विशामेव यज्ञः । 

विशो वै मरुतस्तस्माद्विशां यज्ञः । 

तेन हैतेनैक्यावा कान्दम ईजे । 

स हौजिष्ठश्चैव बलिष्ठश्च भूयिष्ठश्च वीर्यवत्तमश्च स्वानामास जिगाय वा
लोकं न वा । 

स सप्तदशो भवति प्रजापतिर्वै सप्तदशः । 

प्रजापतिः प्रजननं स यः प्रजननं स मा प्रजनयादिति । 

तस्य रथन्तरं पृष्ठं भवति प्रजननं वै रथन्तरं तद्यत्प्रजननं तन्मा
प्रजनयादिति । 

स उक्थ्यो भवति प्रजा वै पशव उक्थानि प्रजया पशुभिः प्रजाया इति १७५
