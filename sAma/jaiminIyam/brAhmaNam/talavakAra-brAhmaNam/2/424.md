+++
title = "४२४"

+++

 

अथ ह स्माह नगरी जानश्रुतेयो वृकस्य चरतस्सर्पणमिति । 

को वृक इति । 

प्रजापतिरिति । 

कः प्रजापतिरिति । 

संवत्सर इति । 

तस्य किं सर्पणमिति । 

अहोरात्रे इति । 

के अहोरात्रे इति । 

बृहद्र थन्तरे इति । 

एताभ्यां ह वा एष एतत्सर्पति । 

तौ प्राणापानौ ताविमौ लोकौ यद्दैव्यं मिथुनम् । 

तौ हैतत्संवत्सरस्यैव पादावारभ्य यन्ति । 

ते स्वस्त्यरिष्टा उदृचमश्नुवते । 

अथ यद्वोऽवोचमच्युतं स्म यज्ञस्य मा च्यावयतेति वामदेव्यमेव वस्तदवोचमिति ।

एतद्ध वै यज्ञस्याच्युतं यद्वामदेव्यम् । 

प्राणो हि वामदेव्यम् । 

प्राणान्नेदवच्छिद्यामहा इति । 

अथ यद्वोऽवोचं यज्ञस्य स्म श्वस्तनमुपेति गौरिवीतमेव वस्तदवोचमिति । 

एतद्ध वै यज्ञस्य श्वस्तनं यद्गौरिवीतं प्रजा श्वस्तनं पशव श्वस्तनं
स्वर्गो लोक श्वस्तनम् । 

स यथा क्षेत्रज्ञो ग्रामं यापयेददस्सुगं तेन यास्यामोऽदस्सुतीर्थं तेन
तरिष्यामोऽदस्सुवसं तद्वत्स्याम इत्येवमेतौ
गौरिवीतस्योदासाववसानदर्शौ चरतः
। 

अथो यथा सोमप्रवाकस्सोमं प्राहैवमेतौ गौरिवीतस्योदासौ देवेभ्यस्सोमं
प्राहतुः । 

प्रोक्तसोमो ह स तां रात्रिं वसति यस्मिनहनि गौरिवीतं भवति । 

अथो हैनं देवा ईक्षन्ते धावत श्वो यष्टेति । 

तद्यदेकाहे गौरिवीतं न कुर्वन्ति नेद्देवाँ ल्लापयामहा इति ४२४
