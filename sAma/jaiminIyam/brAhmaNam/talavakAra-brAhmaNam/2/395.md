+++
title = "३९५"

+++

 

तदु होवाचारुणिरषाढं सावयसमुत्ससृजानं होता छिद्रे संवत्सर आस्त इति । 

स होवाच मा न एवं ब्रवीरुप वै वयं तमुपरिष्टाद्द्वादशरात्रमैमेति । 

तं ह तदुपजगौ

ज्यायो वा हि कनीयो वा न हि वा तेन तत्समम्

कपालमन्यथा सत्यछिद्र उपधीयते

इति वा अहमेतद्धोतुर्मन्ये । 

छिद्रं वा अहं तेषां संवत्सरं मन्ये य उत्सृजन्ते । 

अथो हैषां तदन्यथेव सत्रमुपेतं भवति । 

यथा वै शश एवं यज्ञः । 

यो वै शशमुत्सर्गं लिप्सते नैनं स गृह्णाति । 

अथ य एनमनुत्सर्गं लिप्सते स एवैनं गृह्णाति । 

उत्सर्गमेवैतल्लिप्सन्ते य उत्सृजन्ते । 

तस्मान्नैवोत्सृज्यमिति ३९५
