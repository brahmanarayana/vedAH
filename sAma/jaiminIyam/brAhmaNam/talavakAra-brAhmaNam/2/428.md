+++
title = "४२८"

+++

 

ते मनोमयाः प्राणमयाश्चक्षुर्मयाः श्रोत्रमया वाङ्मया ऋङ्मया
यजुर्मयास्साममया ब्रह्ममया हिरण्मया
अमृतास्सम्भवन्ति । 

देवासुरा अस्पर्धन्त । 

ते देवाः प्रजापतिमुपाधावञ्जयामासुरानिति । 

सोऽब्रवीन्न वै मां यूयं वित्थ नासुराः । 

यद्वै मां यूयं विद्यात ततो वै यूयमेव स्यात परासुरा भवेयुरिति । 

तद्वै ब्रूहीत्यब्रुवन् । 

सोऽब्रवीत्पुरुषः प्रजापतिस्संवत्सर इति मोपाद्ध्वम् । 

ततो वै यूयमेव भविष्यथ परासुरा भविष्यन्तीति । 

तं पुरुषः प्रजापतिस्संवत्सर इत्युपासत ततो वै देवा अभवन्परासुराः । 

स यो हैवं विद्वान्पुरुषः प्रजापतिस्संवत्सर इत्युपास्ते भविष्यत्यात्मना
परास्य द्विषन्भ्रातृव्यो भवति ४२८
