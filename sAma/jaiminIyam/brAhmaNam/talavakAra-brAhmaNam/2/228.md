+++
title = "२२८"

+++

 

अथैते चातुर्मास्याः । 

प्रजापतिः प्रजा असृजत । 

ता अस्य सृष्टाः पराभवन् । 

तदिदं सरीसृपमभवद्यदन्यत्सर्पेभ्यः । 

स द्वितीया असृजत । 

ता अस्य परैवाभवन् । 

ते मत्स्या अभवन् । 

स तृतीया असृजत । 

ता अस्य परैवाभवन् । 

तानि वयांस्यभवन् । 

स षक्षत या इमास्त्रयीः प्रजा असृक्ष्यृते ब्रह्मण ऋतेऽन्नाद्यादृते
यज्ञात्परा ता अभूवन् । 

हन्तो न्वेव ब्रह्मणोऽन्नाद्याद्यज्ञात्प्रजास्सृजा इति । 

सोऽन्नाद्यमात्मन्नधत्त । 

तदभ्यस्तनयत् । 

तत्प्राक्प्रैषत् । 

तौ स्तनावभवताम् । 

यदभ्यस्तनयत्तत्स्तनयो स्तनत्वम् । 

तदत्यक्षरत् । 

तत्क्षीरमभवत् । 

यदत्यक्षरत्तत्क्षीरस्य क्षीरत्वम् । 

व्रीहियवौ ह वाव स तदात्मन्दधे । 

तदेतद्व्रीहियवयोः क्षीरम् । 

स षक्षतालं वै तस्मा अस्मि सृजेयेत्तदन्नं लभेत यत्सृजेय हन्त सृजा इति २२८
