+++
title = "२३९"

+++

 

तद्धानुबुध्योवाच यथादैवं त्यस्य प्रजाया अस्तु । 

खलती देवेदेवोऽहं दैवोवाती अवाच्छित्सीति । 

तथा हैनं तावभितेपतुस्तथाभिशुशुचतुः । 

तदिदं तदेव । 

इमे हाभिप्रतारणा इयन्तो नो अपरस्तादृङ्वीर आजायते । 

अथ यस्यैतस्यत्रिवृत्पञ्चदशाभ्यां विपर्यासम् । 

पूर्वमहरग्निष्टोमो भवति । 

सर्वस्तोमोऽतिरात्र उत्तरम् । 

प्रजननकामो हैतेन यजेत । 

त्रिवृत्पञ्चदशौ स्तोमौ भवत ऊनातिरिक्तौ मिथुनौ प्रजनी । 

ऊनमन्यस्यातिरिक्तमन्यस्य । 

ऊनातिरिक्ताद्वै मिथुनात्प्रजाः पशवः प्रजायन्ते । 

तत्तत्प्रजननं क्रियते । 

तस्य रथन्तरं पृष्ठं भवति । 

प्रजननं वै रथन्तरम् । 

तत्तत्प्रजननं क्रियते । 

तस्य द्वादश स्तोत्राणि भवन्ति । 

द्वादश मासास्संवत्सरः । 

संवत्सरः प्रजननम् । 

तत्तत्प्रजननं क्रियते । 

तस्य चतुर्विंशति स्तुतशस्त्राणि भवन्ति । 

चतुर्विंशत्यर्धमासस्संवत्सरः । 

संवत्सरः प्रजननम् । 

तत्तदभिपूर्वं प्रजननं क्रियते । 

प्र प्रजया पशुभिर्जायते य एवं वेद । 

सर्वस्तोमोऽतिरात्रो भवति सर्वेषां लोकानामभिजित्या अभिक्रान्त्यै । 

सर्वं हीदं स्तोमा एव । 

अथो यानिमानेकैकान्स्तोमानुपागाम तान्सार्धमृद्ध्वा तेषु ।
प्रतिष्ठायोदृचमश्नवामहा इति २३९
