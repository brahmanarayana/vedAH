+++
title = "३८६"

+++

 

स्वर्भानुर्वा आसुर आदित्यन्तमसाविध्यत् । 

तं देवाश्चर्षयश्चाभिषज्यन् । 

त एतानि स्वराण्यपश्यन् । 

तैरेनमस्पृण्वन् । 

यदस्पृण्वंस्तत्स्वराणां स्वरत्वम् । 

तद्यदेतानि स्वराणि भवन्त्यादित्यमेवैतै स्पृण्वन्ति । 

यादृगह वै मनुष्यो देवेभ्यः करोति तादृगस्मै देवाः कुर्वन्ति । 

तद्यदेतानि स्वराणि भवन्त्यात्मानमेवैतै स्पृण्वते । 

सप्तदशा स्वरसामानो भवन्त्येकविंशो विषुवान् । 

प्रजापतिर्वै सप्तदशोऽसावादित्य एकविंशः । 

पित्रैव तत्पुत्रं पर्यूहन्ति । 

पिता हि पुत्राय कन्तमः पुत्रो हि पित्रे कन्तमः । 

यदत्रान्यं स्तोममवदध्युः प्रासौ तं तेजसा दहेदग्निर्वैश्वानरः प्रजा आददीत
। 

षडेते स्वरसामानो भवन्ति । 

षडृतवः । 

ऋतुष्वेवैनं तदध्यूहन्ति तस्मादेषस्त्रीनृतून्दक्षिणैति त्रीनुदङ् । 

स यथा पुत्रः पितॄननुसञ्चरेत्तादृगेवैतदजामितायै । 

अजामि हि पुत्रः पितॄननुसञ्चरति । 

अथैतौ विश्वजिदभिजितावभित स्तोमानां वीर्यम् । 

वीर्येण ह वा एतौ विषुवन्तं दाधर्तुः । 

तदाहु स्तोमकृन्तत्रमिव वा एतत्स्तोमा यन्ति
यत्त्रयस्त्रिंशात्सप्तदशमुपयन्तीति
। 

पुरस्तादेव पृष्ठ्यस्य षडहस्याभिजितमुपेत्य पृष्ठ्यस्यैव षडहस्य यन्मध्ये
सप्तदशमहस्तदुपरिष्टात्त्रयस्त्रिंशस्य पर्यूहेयुः । 

तद्यत्सप्तदशादेव सप्तदशमुपयन्ति समात्समं न स्तोमकृन्तत्रं स्तोमा यन्ति
नार्तिमार्च्छन्ति ३८६
