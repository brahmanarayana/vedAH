+++
title = "३३५"

+++

 

मास्यं वा एतत्सत्रम् । 

तेन यर्द्धिस्सैवर्द्धिः । 

मासो ह खलु वै पुनःपुनः पल्ययमानस्संवत्सरमाप्नोति । 

संवत्सरं वा एतदीर्त्सन्ति संवत्सरमीप्सन्ति यद्यजन्ते यत्सत्रमासते । 

न हि किं चन बहिस्संवत्सरादस्ति । 

स्वाराज्यं वा एता रात्रयो यच्चतुर्दश । 

सप्त परस्तादहानि सप्तावस्तात् । 

अथ यो मध्ये लोकस्स स्वराट्स स्वर्गो लोकः । 

तद्ब्रध्नस्य विष्टपं गच्छन्ति तत्स्वाराज्यं गच्छन्ति । 

तदन्यस्याननुयाना भवन्ति । 

ता वा एता रात्रयस्सम्पद्यन्ते विराजं च गायत्रीं च । 

एते ह खलु वै छन्दसां वीर्यवत्तमे यद्विराट्च गायत्री च । 

ते ये छन्दसां वीर्यवत्तमे तयोरृध्नवाम तयोः प्रतितिष्ठाम ताभ्यां न
स्तुतमसदिति । 

उपो विराजं गच्छन्ति । 

तदु विराजोऽन्नाद्यस्यैश्वर्यमाधिपत्यं गच्छन्ति । 

द्व्यूना विराड्द्वे ते स्त्रिया ऊने यतस्सा प्रजायते तेनो प्रजननम् । 

वैश्वानरः प्रायणीयोऽतिरात्रो भवति । 

वैश्वानरप्रायणा ह्यहीनास्सोमाः ३३५
