+++
title = "३२६"

+++

 

अथैष पञ्चयज्ञक्रतुः । 

याः पञ्च दैवीराच्छदस्तासामेषर्द्धिः । 

यः पाङ्क्तो यज्ञो ये पाङ्क्ताः पशवो यत्पाङ्क्तमन्नाद्यं ये पञ्चर्तवो
यत्किं च पञ्च पञ्च तस्यैषा सर्वस्यर्द्धिस्तस्योपाप्तिः । 

तस्यो एतस्य न रात्रिमुपयन्ति नेद्विराजमतिष्टवामेति । 

तदाहुरति वै दशरात्रो यज्ञस्य मात्रामेति । 

तद्यदेष पञ्चयज्ञक्रतुर्भवति पञ्चाहे श्रुतस्तं काममृध्नवानि यो दशरात्र
इति । 

सर्वस्तोमोऽतिरात्रो भवति सर्वेषां लोकानामभिजित्या अभिक्रान्त्यै । 

सर्वं हीदं स्तोमा एव । 

अथो यानिमानेकैकान्स्तोमानुपागाम तान्सार्धमृद्ध्वा तेषु
प्रतिष्ठायोदृचमश्नवामहा इति । 

अथैष सप्तयज्ञक्रतुः । 

यास्सप्त दैवीराच्छदस्तासामेषर्द्धिः । 

यास्सप्तपदाश्शक्वर्यो ये सप्त ग्राम्याः पशवो यानि सप्त चतुरुत्तराणि
छन्दांसि ये सप्त मुख्याः प्राणा यानि सप्तविंशतिर्दिव्यानि
नक्षत्राणि यस्सप्तविंश स्तोमो यत्किं च सप्त सप्त तस्यैषा
सर्वस्यर्द्धिस्तस्योपाप्तिः । 

तदाहुरति वै दशरात्रो यज्ञस्य मात्रामेति । 

तद्यदेष सप्तयज्ञक्रतुर्भवति सप्ताहे श्रुतस्तं काममृध्नवानि यो दशरात्र
इति । 

सर्वस्तोमोऽतिरात्रो भवति सर्वेषां लोकानामभिजित्या अभिक्रान्त्यै । 

सर्वं हीदं स्तोमा एव । 

अथो यानिमानेकैकान्स्तोमानुपागाम तान्सार्धमृद्ध्वा तेषु
प्रतिष्ठायोदृचमश्नवामहा इति ३२६
