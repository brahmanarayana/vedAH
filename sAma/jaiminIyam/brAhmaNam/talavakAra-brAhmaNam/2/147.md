+++
title = "१४७"

+++

 

अथो आहुस्सप्तदश एव स्यादिति प्रजापतिर्वै सप्तदशः । 

प्रजापतिः प्रजननं स यः प्रजननं स मा प्रजनयादिति । 

अथो आहुस्त्रिणव एव स्यादिति । 

त्रयो ह ते त्रिवृतः । 

न्यानं वै त्रिवृत् । 

न्यूनं प्रजननम् । 

तद्यत्प्रजननं तन्मा प्रजनयादिति । 

अथो आहुस्त्रयस्त्रिंश एव स्यादिति । 

प्रजापतिर्वै त्रयस्त्रिंशः । 

प्रजापतिः प्रजननम् । 

स यः प्रजननं स मा प्रजनयादिति । 

तदु वा आहुस्सप्तदश एव स्यात् । 

एष ह वाव प्रजापतिर्यत्सप्तदशः । 

तस्मात्सप्तदश एव स्यादिति । 

स उ एव त्रिवृतं च स्तोमं गायत्रीं च छन्दोऽभिसम्पद्यते । 

एतद्वै दैव्यं मिथुनं प्रजननं यत्त्रिवृच्च स्तोमो गायत्री च छन्दः । 

तद्यद्दैव्यं मिथुनं प्रजननं तन्मा प्रजनयादिति । 

स उक्थ्यो भवति विड्वा उक्थानि वैश्वदेवीनामेव प्रजानां प्रजात्यै । 

स हैष भूरेव नाम यज्ञक्रतुः । 

एतेन ह वै यज्ञेनेष्ट्वा प्रजापतिरभवत् । 

यदभवत्तस्माद्भूः । 

भवति य एवं वेद । 

स वा एष वैश्यस्येव यज्ञो ब्राह्मणस्याग्निष्टुद्रा जन्यस्येन्द्र स्तोमः ।

यर्हि वा एतैरेवं व्याकृतैरीजिरे प्रोक्ता ह स्म मनुष्या विज्ञायन्ते । 

ब्राह्मणो वदति राजन्यो वदति वैश्यो वदतीति । 

अथ यदिदमेतर्हि यथोपवादमेतैर्यजन्ते ततो ह नाप्रोक्ता विज्ञायन्ते १४७
