+++
title = "३९७"

+++

 

अथ ह स्माह सिरिन्दः पालालिरमावास्यायामेवोत्सृज्यमिति । 

अमावास्यायां वा एतद्देवता उदसृजन्त । 

देवतानामुत्सृष्टिमनूत्सृजामहा इति । 

एते उ ह वै संवत्सरस्य मेध्ये रात्री यत्पौर्णमासी चामावास्या च । 

तद्यत्पौर्णमासीं चामावास्यां चोत्सृजेरन्संवत्सरं मेधेनव्यर्धयेयुः । 

त्रिवृदेवाग्निष्टोमः कार्य इति । 

तस्य यन्न्यूनानि स्तोत्राणि भवन्ति तेनैवोत्सृष्टं च न चेति । 

अथ ह स्माह नगरी जानश्रुतेय एकत्रिक एवोपेत्य इति । 

तस्य यच्छ्वाङ्क्षितानीव स्तोत्राणि भवन्ति तेनैवोत्सृष्टं च न चेति । 

अथ ह स्माहारुणिर्यावेवैतौ गोआयुषी स्तोमौ ताभ्यामेवोत्सृष्टं च न चेति । 

तयोर्यस्य न्यूनानि स्तोत्राणि तेनोत्सृष्टं यस्यातिरिक्तानि
तेनानुत्सृष्टम् । 

तस्मादेतावेवोपेत्याविति ३९७
