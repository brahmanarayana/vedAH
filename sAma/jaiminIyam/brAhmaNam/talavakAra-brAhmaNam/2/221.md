+++
title = "२२१"

+++

 

अथैते व्रात्यस्तोमाः । 

दिव्या वै व्रात्या व्रात्यामधावयन्बुधेन स्थपतिना । 

त एते व्रात्या आर्छन्निमं वैव योऽयं पवत ईशानं वा देवम् । 

तान्यज्ञस्यात्याविध्यत् । 

ते स्वर्गं लोकं न प्राजानन् । 

तेऽकामयन्त प्र स्वर्गं लोकं जानीयामेति । 

ते प्रजापतिमेवोपाधावन् । 

तेभ्य एतं व्रात्यस्तोमं यज्ञं व्यदधात् । 

तमाहरन् । 

तेनायजन्त । 

ततो वै ते स्वर्गं लोकं प्राजानन् । 

मुह्यन्तीव वा एते ये व्रात्यां धावयन्ति । 

तद्यद्व्रात्यस्तोमेन यजन्ते स्वर्गस्यैव लोकस्यानुख्यात्यै । 

तस्य द्वात्रिंशाः पवमाना भवन्ति । 

द्वात्रिंशदक्षरानुष्टुप् । 

वागनुष्टुप् । 

वाचो वा एते व्यृध्यन्ते ये व्रात्यां धावयन्ति । 

तद्यद्द्वात्रिंशाः पवमाना भवन्ति वाचैव तत्समृध्यन्ते । 

अनुष्टुप्प्रतिपद्भवति । 

वाग्वा अनुष्टुप् । 

वाचो वा एते व्यृध्यन्ते ये व्रात्यां धावयन्ति २२१
