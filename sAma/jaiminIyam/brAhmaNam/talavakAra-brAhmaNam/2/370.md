+++
title = "३७०"

+++

 

स एवैष पदोरुच्छ्लङ्खः । 

त्रेधा विच्छिन्द्धीति । 

तं त्रेधा व्यच्छिनत् । 

सैवास्य श्रीरभवद्गौस्तृतीयं स्वप्नस्तृतीयं छाया तृतीयम् । 

तस्मादेतानि श्रेष्ठस्य भूयिष्ठानि । 

भूयिष्ठाः पशवो ज्येष्ठा छाया स्वपिति । 

स षक्षत यं म इमं पाप्मानमवोचद्धन्तेममपैव छिनदा इति । 

स एतदेव ब्रह्माष्टधा व्यौहत् । 

अष्टाक्षरा गायत्री । 

ब्रह्म गायत्री । 

ब्रह्मैव तदष्टधा व्यौहत् । 

तमष्टाभिस्त्रिवृद्भिः पराञ्चमपौहत् । 

तमष्टाभिः पञ्चदशैः पराञ्चमपौहत् । 

तमष्टाभिः सप्तदशैः पराञ्चमपौहत् । 

तमष्टाभिरेकविंशैः पराञ्चमपौहत् । 

तमष्टाभिस्त्रिणवैः परार्धमगमयत् । 

तमष्टाभिस्त्रयस्त्रिंशैरपैवाछिनत् । 

स एवैष उपरिष्टादतिरात्रः । 

पाप्मा हास्यैषोऽपोढः । 

अथो एष एव प्रजापतिर्योऽसौ तपति । 

स एषोऽपहतपाप्मा तपति । 

तस्य छाया नास्ति । 

तस्मादु छायामभि च ष्ठीवेदभि च मेहेत् । 

पाप्मानमेव तद्धते । 

सुप्त्वोदकमाचामेत् । 

पाप्मानमेव तद्धते । 

गामुपाष्टां हनीत । 

पाप्मानमेव तद्धते । 

ते य एवं विद्वांस एता रात्रीरुपयन्ति सर्वमेव पाप्मानमपहत्योत्तिष्ठन्ति ।

ईश्वरा ह त्वपशवो भवितोः पशवो वा उक्थानि पशून्हि स तत्राप्यपौहत् । 

ते ये श्रीकामा स्युस्त एता रात्रीरुपेयुः । 

एता ह स्म वै तत्पुरा कुरुपाञ्चालानां ब्राह्मणा श्रीकामा उपयन्ति । 

ते हागवोऽभद्रा आसुः । 

सजातेषु हैवैषां पशव आसुः । 

ततो ह स्मैव गोरुहायागताय गामुपाञ्जन्ति । 

ततोऽदेयाय ददुः । 

तदु होवाच शाट्यायनिर्न तां वदेद्या परिचक्षा । 

यदाकामीना वै श्रियां पशवो यदाकामीनं वित्तं पशुमन्तश्च भविष्याम
श्रेष्ठाश्च रात्स्यामश्चेत्येवं मन्यमाना एता
रात्रीरुपेयुरिति । 

तथा हैव भवति । 

वैश्वानर उदयनीयोऽतिरात्रो भवति । 

वैश्वानरोदयना ह्यहीनास्सोमाः ३७०
