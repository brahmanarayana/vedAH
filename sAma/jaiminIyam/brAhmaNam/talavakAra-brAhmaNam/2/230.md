+++
title = "२३०"

+++

 

सोऽकामयत वैश्वदेवीः प्रजास्सृजेयेति । 

स एतं वैश्वदेवं यज्ञमपश्यत् । 

तमाहरत् । 

तेनायजत । 

तेन वैश्वदेवीः प्रजा असृजत । 

स यः कामयेत वैश्वदेवीः प्रजास्सृजेयेति स एतेन यजेत । 

वैश्वदेवीरेव प्रजास्सृजते । 

स त्रिवृद्र थन्तरसामा भवति । 

ब्रह्म वै त्रिवृत् । 

ब्रह्म रथन्तरम् । 

ब्रह्मणा वा एनास्तदसृजत । 

ब्रह्मणैव प्रजास्सृजते य एवं वेद । 

तस्याग्नेयश्च बार्हस्पत्यश्च पशू भवतः । 

ब्रह्म वा अग्निः । 

ब्रह्म बृहस्पतिः । 

ब्रह्मणा वा एनास्तदभिपूर्वमसृजत । 

ब्रह्मणैवाभिपूर्वं प्रजास्सृजते य एवं वेद । 

तस्य मैत्रावरुण्यनूबन्ध्या भवति । 

मित्रो वै यज्ञस्य स्विष्टं गृह्णाति वरुणो दुरिष्टम् । 

तद्यन्मैत्रावरुण्यनूबन्ध्या भवति पुनरेवास्मै मित्रो ददाति । 

स्विष्टमस्मै वरुणः करोति । 

द्यावापृथिव्योपालम्भ्या भवति । 

द्यावापृथिवी वा आइक्षेतां यद्वा अयमिदं सृजत आवं वा अयमिदं प्रतिष्ठे
पश्यन्सृजते हन्तास्मिन्भागधेयमिच्छावहा इति । 

तेऽस्मिन्भागधेयमैच्छेताम् । 

ताभ्यामेतां द्यावापृथिव्यामुपालम्भ्यामकल्पयत् । 

तद्यदेता द्यावापृथिव्योपालम्भ्या भवति द्यावापृथिवी एवैतेन भागधेयेन
निरवदयन्ते । 

आग्नेयः पशुर्यज्ञो वा अग्निर्नेद्यज्ञादग्नेरयामेति २३०
