+++
title = "०१०"

+++

 

सना च सोम जेषि चेति दशर्चं भवति । 

ऋषयो वा एतदृद्धिकामा उपोत्थानं प्रियं वाचोऽपश्यन् । 

अथा नो वस्यसस्कृध्यथा नो वस्यसस्कृधीति तेनास्तुवत । 

ततो वै ते सर्व एवार्ध्नुवन् । 

सर्वे हैवर्ध्नुवन्ति य एवं विद्वांस एतेन दशर्चेन स्तुवते । 

तस्मिन्ह स्माह शक्तिर्विराजं गेयां सना च सोम जेषि च पवमान महि श्रव एकं
द्वे त्रीणि चत्वारिपञ्च षट्सप्ताष्टौ नव दश हुम्भा ओइ भूरिति । 

तदाहुः कृत्रिमेवैषा विराडुपाकार्येव । 

सम्पदं लोभयति । 

ओमित्येतदेवाक्षरं गेयमिति । 

एतद्ध वा इदं सर्वमक्षरम् । 

यथा सूच्या पलाशानि सन्तृण्णानि स्युरेवमेतेनाक्षरेणेमे लोकास्सन्तृण्णाः । 

दशधा वा एतदतिविध्येमान्क्षरति शतधेमान्सहस्रधेमान् । 

तस्मादेतदेवाक्षरं गेयमिति पर्यासो भवति । 

यः पर्यासो कामस्स न उपाप्तोऽसदिति । 

ताः पञ्चविंशति स्तोत्रियास्सम्पद्यन्ते । 

पञ्चविंशो वै प्रजापतिः । 

प्राजापत्यं महाव्रतं तत्तत्सलक्ष्म क्रियते १०
