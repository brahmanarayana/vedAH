+++
title = "३७७"

+++

 

प्रायणीयमहर्भवति । 

प्रायणीयेन वा अह्ना देवा स्वर्गं लोकं प्रायन् । 

यत्प्रायंस्तत्प्रायणीयस्य प्रायणीयत्वम् । 

तद्यत्प्रायणीयमहर्भवति स्वर्गस्यैव लोकस्य समष्ट्यै । 

तस्मादु हैतस्याह्न ऋत्विजा बुभूषितव्यं स्वर्गस्य ह्येतल्लोकस्य नेदिष्ठम्
। 

तच्चतुर्विंशं भवति । 

चतुर्विंशत्यर्धमासो वै संवत्सरः । 

अर्धमासश एव तत्संवत्सरमाप्नुवन्ति । 

एतदु ह वा एके सत्रिणोऽहरुपेत्योत्तस्थुरापाम संवत्सरमिति वदन्तः । 

ते ये कामङ्कामं समारेभाणा इव स्युस्त एतदेवाहरुपेत्योतिष्ठेयुः । 

आप्तो हैषां संवत्सरो भवति । 

तस्य त्रीणि च शतानि स्तोत्रिया भवन्ति षष्टिश्च । 

तावतीस्संवत्सरस्य रात्रयः । 

रात्रिश एव तत्संवत्सरमाप्नुवन्ति । 

तदाहुर्यत्संवत्सरसदस्संवत्सरस्याहानि सुन्वन्त आसतेऽथ केन
रात्रीराप्नुवन्तीति । 

स ब्रूयाद्यावतीः प्रायणीयस्याह्न स्तोत्र्\! यास्तावतीस्संवत्सरस्य
रात्रयः । 

प्रायणीयस्याह्न एव स्तोत्र्\! याभी रात्रीराप्त्वा अहानि सुन्वन्त आसत इति
। 

तदुक्थ्यं भवति पशवो वा उक्थानि पशूनामेवावरुद्ध्यै । 

तस्य पञ्चदश स्तोत्राणि भवन्ति । 

पञ्चदश वा अर्धमासस्य रात्रयः । 

अर्धमासश एव तत्संवत्सरमाप्नुवन्ति । 

त्रिंशत्स्तुतशस्त्राणि भवन्ति । 

त्रिंशन्मासस्य रात्रयः । 

मासश एव तत्संवत्सरमाप्नुवन्ति ३७७
