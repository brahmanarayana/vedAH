+++
title = "१२८"

+++

 

अथैष बृहस्पतिसवः । 

प्रजापतिः प्रजास्ससृजानस्स व्यस्रंसत । 

सोऽन्नं भूतोऽशयत् । 

तस्य सर्वे देवा ममत्विन आसन्मम ममेति । 

तेऽब्रुवन्वीदं भजामहा इति । 

तस्य विभागे न समपादयन् । 

तेऽब्रुवनाजिमस्यायामेति । 

त आजिमायन् । 

स बृहस्पतिराजिसरणं पन्थानमपश्यत् । 

स पूर्वः परीत्य रथेन वृत्वातिष्ठत् । 

ते देवास्तन्नाविन्दन्येनात्यसरिष्यन् । 

शश्वद्ध यावानेव रथयानाय तावानाजिरास । 

ततो वै स तमाजिमुदजयत् । 

यद्बृहस्पतिरुदजयत्तस्माद्बृहस्पतिसवः । 

तमाजिमुज्जिगिवांसमिन्द्रो ऽब्रवीत्पुरस्त्वा दधे । 

मामनेन यज्ञेन याजयेति । 

तथेति । 

तं पुरोऽधत्त । 

तेनैनमयाजयत् । 

ततो वा इन्द्र स्सर्वेषां देवानां श्रैष्ठ्यमगच्छत् । 

गच्छति स्वानां श्रैष्ठ्यं य एवं वेद । 

स वा एष द्वयोरेव यज्ञो ब्राह्मणस्य चैव राजन्यस्य च । 

यद्बृहसोअतिरुदजयत्तेन ब्राह्मणस्य । 

यदिन्द्रो ऽयजत तेनो राजन्यस्य । 

स उ हेन्द्र स्यैवैकस्य पुरोहित आस नेतरेषां देवानाम् । 

सोऽकामयत सर्वेषां देवानां पुरोधां गच्छेयमिति । 

स एतेनैव यज्ञेनायजत । 

ततो वै स सर्वेषां देवानां पुरोधामगच्छत् । 

बृहस्पतिर्वै देवानां पुरोहितः १२८
