+++
title = "०२८"

+++

 

यदि च स ह सत्त्रमास्ते यदि च नाथ हास्यासितमेव सत्त्रं भवति । 

य उ एवं विद्वाञ्छ्रममुपपरैत्येते एवास्य देवते भागास्सत्त्रमासाते
सोऽनार्तस्संवत्सरस्योदृचं गच्छति । 

असावेव संवत्सरो योऽसौ तपति । 

तस्य यद्भाति तत्संवद्यन्मध्ये कृष्णं मण्डलं तत्सर इत्यधिदेवतम् । 

अथाध्यात्मम् । 

अयमेव संवत्सरो योऽयं चक्षुषि पुरुषः । 

तस्य यच्छुक्लं तत्संवद्यन्मध्ये कृष्णं मण्डलं तत्सरः । 

तस्यैष श्लोकः

मदेवोदेति सूर्योऽस्तं मदु च गच्छति

मां सर्वे देवा अन्वायत्ता मामु नात्येति किं चन

इति । 

मदेवोदेति सूर्य इत्येवंविदो ह वाव सूर्य उदेति । 

अस्तं मदु च गच्छतीत्येवंविदो ह वावास्तमेति । 

मां सर्वे देवा अन्वायत्ता इत्येवंविदं ह वाव सर्वे देवा अन्वायत्ताः । 

मामु नात्येति किं चनेत्येवंविदं ह वाव न किं चनात्येति २८
