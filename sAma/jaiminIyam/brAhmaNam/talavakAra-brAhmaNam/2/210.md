+++
title = "२१०"

+++

 

त एतं विश्वे देवास्त्रयस्त्रिंशं स्तोममपश्यन् । 

तमाहरन्त । 

तदाहुः कतमे विश्वे देवा इति । 

एता एव पञ्च देवतास्सम्पद्य एव विश्वे देवा भवन्तीति ह ब्रूयात् । 

त एतेन विश्वे देवास्त्रयस्त्रिंशेन स्तोमेन समयजन्त । 

तत्त्रयस्त्रिंशद्वै देवतास्त्रयस्त्रिंशद्देवलोकाः । 

ततो वै ते नाके स्वर्गे लोकेऽसीदन् । 

तेऽब्रुवन्नसदाम वै स्वर्गे लोके नाक इति । 

यद्वब्रुवन्नसदाम वै स्वर्गे लोके नाक इति तन्नाकसदां नाकसत्त्वम् । 

अपि सो ह वै नाके स्वर्गे लोके सीदति य एवं वेद । 

तेषूभे उभेसामनी भवत उभाभ्यां हि तत्र गच्छति यत्र जिगमिषति । 

तेषु यानि सुवर्निधनानि यानि ज्योतिर्निधनानि सामानि तान्यवकल्पयन्ति
स्वर्ग्याणि स्वर्गस्य लोकस्य समष्ट्या अहोरूपाणां च समृद्ध्यै
२१०
