+++
title = "०२९"

+++

 

तदाहुः किं संवत्किं सरं किमयनमिति । 

स ब्रूयात्त्रय्येव विद्या संवत् । 

तां हि सर्वे देवास्संवान्ताः । 

अहोरात्रे एव सरः । 

ते हीदं सर्वं सरतः । 

आदित्य एवायनम् । 

स ह्येषु लोकेष्वेति । 

इत्यधिदेवतम् । 

अथाध्यात्मम् । 

अन्नमेव संवत् । 

तद्धीदं सर्वं संवान्तम् । 

वागेव सरः । 

वाचा हि पुरुषस्सरति । 

प्राण एवायनम् । 

स ह्यस्मिन्सर्वस्मिन्नेति । 

स य एवमेतदधिदेवतं चाध्यात्मं च संवत्सरायणं वेदानार्त एव संवत्सरस्योदृचं
गच्छति तदाहुः कथं संवत्सर एकच्छन्दा बार्हतो भवतीति २९
