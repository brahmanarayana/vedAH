+++
title = "२१८"

+++

 

अथाकामयत जमदग्निर्भूमानं प्रजया पशुभिर्गच्छेयमिति । 

स एतं सप्तदशं स्तोममपश्यत् । 

तमाहरत् । 

तेनायजत । 

भूमा वै प्रजापतिः सप्तदश स्तोमानाम् । 

ततो वै स भूमानं प्रजया पशुभिरगच्छत् । 

भूमानमेव प्रजया पशुभिर्गच्छति य एवं वेद । 

अथाकामयत गोतम श्रद्धानीया मे प्रजा ब्रह्मवर्चसिनी स्यादिति । 

स एतमेकविंशं स्तोममपश्यत् । 

तमाहरत् । 

तेनायजत । 

श्रद्धा वै ब्रह्मवर्चसमेकविंश स्तोमानाम् । 

असौ हि स आदित्यः । 

ततो वै तस्य श्रद्धानीया ब्रह्मवर्चसिनी प्रजाभवत् । 

त इमेऽप्येतर्हि गौतमा श्रद्धानीयाश्चैव ब्रह्मवर्चसिनश्च । 

श्रद्धानीयो ब्रह्मवर्चसी भवति य एवं वेद २१८
