+++
title = "०४०"

+++

 

तदाहुः किं नातिष्टुवन्ति किं नातिशंसन्ति किं नातिगृह्णन्तीति । 

स ब्रूयात्प्राणमेव नातिष्टुवन्ति । 

स्तुते वै प्राण एव परिशिष्यते । 

वाचमेव नातिशंसन्ति । 

शस्ते वै वागेव परिशिष्यते । 

मन एव नातिगृह्णन्ति । 

गृहीते वै मन एव परिशिष्यते । 

नातिष्टुतं नातिशस्तं नातिगृहीतमेवंविदस्सम्पन्नमेव भवति । 

अथ ह वै समृद्ध एव यज्ञ उपासितव्यः । 

यदधीयन्ननुपहन्यमानः करोति तत्स्वर्ग्यम् । 

स्वर्ग्यं म एतत्स्वर्गलोक एतेन भविष्यामीत्येव तद्विद्यात् । 

अथ यद्दुरधीयन्नुपहन्यमानो विषिञ्चन्करोति पुष्टिस्सा प्रजननम् । 

पुष्टिर्म एषा प्रजननं बहुर्भविष्यामि प्रजनिष्य इत्येव तद्विद्यात् ४०
