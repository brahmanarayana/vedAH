+++
title = "३१४"

+++

 

अथैष पृष्ठ्यष्षडहः पञ्चविंशं महाव्रतं सर्वस्तोमोऽतिरात्रः । 

अन्नाद्यकामो हैतेन यजेत । 

तदाहुर्न पुरा संवत्सरान्महाव्रतमुपेत्यमिति । 

तद्यत्पृष्ठ्यष्षडहो भवत्यृतवो वै पृष्ठानि । 

संवत्सर ऋतवः । 

संवत्सरः कृत्स्नमन्नाद्यं पचति संवत्सराभिजितमेव तदन्नाद्यमुपयन्ति । 

पञ्चविंशं महाव्रतमन्नं वै पञ्चविंशमन्नाद्यस्यैवावरुद्ध्यै । 

सर्वस्तोमोऽतिरात्रो भवति सर्वेषां लोकानामभिजित्या अभिक्रान्त्यै । 

सर्वं हीदं स्तोमा एव । 

अथो यानिमानेकैकान्स्तोमानुपागाम तान्सार्धमृद्ध्वा तेषु
प्रतिष्ठायोदृचमश्नवामहा इति । 

अथ यस्यैतस्य पृष्ठ्यस्य षडहस्य
स्तोमाश्चतुर्विंशमहर्विश्वजित्सर्वपृष्ठोऽतिरात्रो
यः कामयेत परोक्षोपेतं मे महाव्रतं स्यादिति स एतेन यजेत । 

तद्यच्चतुर्विंशमहर्भवति तेनैवास्य परोक्षोपेतं महाव्रतं भवति । 

यद्वेव तत्र हिङ्कारो वा प्रस्तावो वा प्रतिहारो वा किञ्चिद्भवति तेनैवास्य
पञ्चविंश्युपाप्ता भवति । 

विश्वजित्सर्वपृष्ठोऽतिरात्रो भवति । 

श्रीर्वै वर्ष्म पृष्ठानि । 

श्रियमेव तद्वर्ष्म पृष्ठान्यभ्यारोहन्ति ३१४
