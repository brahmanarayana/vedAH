+++
title = "२०८"

+++

 

ते वसवः प्रथम आयन् । 

ते त्रिभिरेव त्रिवृद्भिरिमं लोकं प्रायुवन्नेकेन पञ्चदशेनान्ववास्यन् । 

त्रिभिरेव त्रिवृद्भिरिममन्तरिक्षं लोकं प्रायुवन् । 

एकेन सप्तदशेनान्ववास्यन् । 

त्रिभिरेव त्रिवृद्भिरमुं लोकं प्रायुवन् । 

एकेनैकविंशेनान्ववास्यन् । 

तद्यथा ह वै परशोस्तिग्म यथाग्निर्देवतानामेवमेष यत्त्रिवृत्स्तोमः । 

तद्यथा परशुना पुरस्तात्संवृश्च्यन्नियादग्निना पश्चात्समं कुर्वन्नेवमेव
तद्वसवस्त्रिवृता स्तोमेनेमाँ ल्लोकान्प्रायुवन् । 

तद्यदिमाँ ल्लोकान्प्रायुवंस्तस्मादु हैते प्रयुतो नामापि स्तोमाः । 

तद्यथाग्निदग्धे सुगेऽवस्यन्नियादेवमेव तद्वसव आयन् । 

तस्मात्ते परार्ध्या देवानाम् । 

ते हि प्रथम आयन् २०८
