+++
title = "०८२"

+++

 

तस्य वसिष्ठस्य जनित्रे आदिष्टसामनी पवमानयोर्भवतः । 

एतद्वै दैव्यं मिथुनं प्रजननं यद्वसिष्ठस्य जनित्रे । 

तद्यद्दैव्यं मिथुनं प्रजननं तन्मा प्रजनयादिति । 

तस्य सविंशमग्निष्टोमसाम भवति । 

सा विराट् । 

अन्नम्विराट् । 

विराज्येव तदन्नाद्ये यज्ञस्यान्ततः प्रतितिष्ठति । 

तदाहुरप्रजननी स्तोमो विराजमभि सम्पन्नो नैनेन यजेतेति । 

तदु वा आहुः प्रजनन एव । 

अन्नं वै विराट् । 

अशिताद्वै रेतस्सिच्यते । 

रेतसः प्रजाः प्रजायन्ते । 

तस्मात्प्रजनन एवेति । 

अथो आहुरष्टादशमेवाच्छावाकस्य कृत्वा सविंशमार्भवमेकविंशमग्निष्टोमसाम
कुर्यादिति । 

तदु प्रज्ञात एकविंशे स्तोमेऽन्तत स्तोत्राणां प्रतितिष्ठति । 

अथैष शदः । 

आदित्यो वा अकामयत अवशात्यैव सर्वं पाप्मानं स्वर्गं लोकमभ्युत्क्रामेयमिति
। 

स एतं यज्ञमपश्यत् । 

तमाहरत् । 

तेनायजत । 

ततो वै सोऽवशात्यैव सर्वं पाप्मानं स्वर्गं लोकमभ्युदक्रामत् । 

स एषोऽपहतपाप्मा तपति । 

अवशात्य हैव सर्वं पाप्मानं स्वर्गं लोकमभ्युत्क्रामति य एवं वेद । 

यद्वेवैषैकैका स्तोत्र्\! यावशीयते तस्माच्छदः ८२
