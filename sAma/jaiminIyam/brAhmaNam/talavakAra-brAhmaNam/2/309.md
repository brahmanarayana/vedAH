+++
title = "३०९"

+++

 

पृष्ठ्य एव षडहोऽथ यत्सप्तममहस्तत्सर्वमेव चतुर्विंशं पञ्चविंशं महाव्रतं
चतुस्त्रिंशमग्निष्टोमसाम । 

आप्यत इव वा एतद्यज्ञो यदेष पृष्ठ्यष्षडह आप्यत इति । 

तद्यत्सप्तममहस्सर्वमेव चतुर्विंशं भवति सर्वेणैवाह्ना यज्ञ आरब्धोऽसदिति ।

पञ्चविंशं महाव्रतमन्नं वै पञ्चविंशमन्नाद्यस्यैवावरुद्ध्यै । 

चतुस्त्रिंशमग्निष्टोमसाम । 

त्रयस्त्रिंशद्वै देवताः । 

प्रजापतिश्चतुस्त्रिंशः । 

सप्रजापतिकास्वेवैतद्देवतासु यज्ञस्यान्ततः प्रतितिष्ठति । 

पृष्ठ्य एव षडहोऽथ यत्सप्तममहस्तस्य छन्दोमाः पवमानाश्चतुस्त्रिंशं
पुनरभ्यावर्ति पञ्चविंशं महाव्रतं
त्रयस्त्रिंशमग्निष्टोमसाम
। 

यः कामयेतोपेत्य पृष्ठान्युपेत्य छन्दोमान्महाव्रतं म उपेतं स्यादिति स
एतेन यजेत । 

उपेत्य हैव पृष्ठान्युपेत्य छन्दोमान्महाव्रतमस्योपेतं भवत्यन्नं वै
महाव्रतमन्नाद्यस्यैवावरुद्ध्यै । 

चतुस्त्रिंशं पुनरभ्यावर्ति । 

त्रयस्त्रिंशद्वै देवताः । 

प्रजापतिश्चतुस्त्रिंशः । 

सप्रजापतिकास्वेवैतद्देवतासु प्रतितिष्ठति । 

पञ्चविंशं महाव्रतमन्नं वै पञ्चविंशमन्नाद्यस्यैवावरुद्ध्यै । 

त्रयस्त्रिंशमग्निष्टोमसाम त्रयस्त्रिंशद्वै देवता देवतानामेवाप्त्यै ३०९
