+++
title = "०५०"

+++

 

\यदा वै तूष्णीमास्ते प्राणमेव वागप्येति । 

यदा स्वपिति प्राणमेव चक्षुरप्येति । 

तद्यदेवंविद्वदति हविर्यज्ञैरस्य तदिष्टं भवति । 

यत्प्राणित्यग्निष्टोमेनास्य तदिष्टं भवति । 

यद्वीक्षत उत्तरैरस्य तद्यज्ञक्रतुभिरिष्टं भवति । 

तद्यदेवंविद्वदति यत्प्राणिति यद्वीक्षत एतैर्हास्य
तत्सर्वैर्यज्ञक्रतुभिरिष्टं
भवति । 

स एष समानप्रायणस्समानसम्बन्धनस्संवत्सरः । 

तस्य मन एव प्रायणं वाक्सम्बन्धनम् । 

स एष संवत्सरोऽग्निष्टोमानेवाभिसम्पद्यते । 

षडतिरात्रस्यातियन्ति त्रीण्युक्थानि त्रिदेवत्यस्सन्धिः । 

त्रीण्यारम्भणीयस्याह्नोऽतियन्ति । 

अथ यत्र ह क्व चाभिप्लवस्सप्त तेऽग्निष्टोमाः । 

षट्कृत्वः पृष्ठ्यमुपयन्ति । 

द्वयोष्षडतियन्ति द्वयोष्षट् । 

सोऽग्निष्टोमः । 

द्वयोष्षट् । 

तदमूनि षडुपदधाति । 

सोऽग्निष्टोमः । 

अग्निष्टोमोऽभिजित् । 

नव स्वरसाम्नामतियन्ति । 

तदमूनि त्रीण्युपदधाति । 

सोऽग्निष्टोमः । 

अग्निष्टोमो विषुवान् । 

प्रतीचां स्वरसाम्नां नवातियन्ति । 

पञ्चकृत्वः पृष्ठ्यमुपयन्ति । 

द्वयोष्षडतियन्ति द्वयोष्षट् । 

सोऽग्निष्टोमः । 

एकस्य त्रीणि । 

तान्येषु नवसूपदधाति । 

सोऽग्निष्टोमः । 

अग्निष्टोमो विश्वजित् । 

गोआयुषोष्षडतियन्ति । 

द्वादशाग्निष्टोमा दशरात्रः । 

अग्निष्टोमो महाव्रतीयमहः । 

षडतिरात्रस्यातियन्ति । 

तदमूनि षडुपदधाति । 

सोऽग्निष्टोमः । 

द्वादशकृत्वष्षोडशिनमुपयन्ति । 

सोऽग्निष्टोमः । 

यद्यु वा अतिरात्रे षोडशिनमुपयन्ति मोहयन्त्यमूं विराजस्सम्पदम् ।
ईमामग्निष्टोमसम्पदं रिच्यते । 

स ह सोऽनिधानो वज्रो हिनस्ति । 

अथ वा अनिधानो वज्रः । 

स एष समानप्रायणस्समानसम्बन्धनस्संवत्सरः । 

तस्य मन एव प्रायणं वाक्सम्बन्धनम् । 

स एष संवत्सरोऽग्निष्टोमानेवाभिसम्पद्यते । 

सम्पदा हाग्निष्टोमायनं भवति । 

उपाप्तान्यु तान्यहानि भवन्ति यानि संवत्सरे चित्रियाणि । 

तेन हैतेनायनेनोभौ कामावुपाप्नोति यश्चाग्निष्टोमायने यश्च मासि पृष्ठे ५०
