+++
title = "१९९"

+++

 

अध क्षपा परिष्कृत इत्यनुष्टुबन्त्या भवति । 

स ह वा उद्गाता राजानं राजसूयेन याजयेद्य एनं बहिष्पवमान एव देवानां
देवासन्दीमारोहयेत् । 

अनुष्टुप्प्रतिपद्भवति अनुष्टुबन्त्या । 

तयोश्चतुष्षष्टिरक्षराणि । 

ततो यानि षष्टिरासन्दी सा । 

अथ यानि चत्वार्यासन्दीपादास्ते । 

एतद्वै राजानमुद्गाता बहिष्पवमान एव देवानां देवासन्दीमारोहयति । 

उभयान्याज्यानि भवन्ति । 

उभे ह्यत्र सामनी क्रियेते । 

तदाहुरन्यतराण्येव कार्याणि यान्येव बार्हतानि । 

विड्भाजनानि वा आज्यान्यपि वाजिन्या विशः क्षत्रं सूयाता इति । 

तदु वा आहुरुभयान्येव कार्याणि । 

सर्वेषां वै राज्यायाभिषिच्यमानोऽभिषिच्यते । 

तस्मादुभयान्येव कार्याणीति । 

तानि पञ्चदशानि भवन्ति । 

क्षत्रं वै पञ्चदशः । 

क्षत्रेणाभिषिच्यमानोऽभिषिच्याता इति १९९
