+++
title = "०१४"

+++

 

तासु रौरवं प्रज्ञातमग्निष्टोमसाम । 

प्रज्ञातमग्निष्टोमसाम नेदन्तरयामेति । 

अथार्कपुष्पमन्नं वा अर्कः । 

तस्यैतत्पुष्पं यदारण्यम् । 

तद्ध्यरण्ये जायत आरण्यस्यैवान्नाद्यस्यावरुद्ध्यै । 

अथाभीशवं तृप्त्या एव । 

तर्पयन्त्येवैनमेतेन । 

अथ पञ्चविंशत्यक्षरनिधनमाङ्गिरसम् । 

अङ्गिरसो वा ऋद्धिकामास्तपोऽतप्यन्त । 

त एतत्सामापश्यन् । 

तेनास्तुवत । 

ततो वै ते सर्व एवार्ध्नुवन् । 

सर्वे हैवर्ध्नुवन्ति य एवं विद्वांस एतेन साम्ना स्तुवते । 

तत्पञ्चविंशत्यक्षरनिधनं भवति । 

पञ्चविंशो वै प्रजापतिः । 

प्राजापत्यं महाव्रतं तत्तत्सलक्ष्म क्रियते । 

अथ नौधसं प्रज्ञातं ब्रह्मसाम । 

प्रज्ञातं ब्रह्मसाम नेदन्तरयामेति । 

अथ पृश्नि अन्नं वै पृश्नि अन्नाद्यस्यैवावरुद्ध्यै । 

अथ रौहिणकम् । 

एतेन वै प्रजापतिरेकशफानां पशूनां काममारोहत् । 

तद्यत्काममारोहत्तद्रौ हिणकस्य रौहिणकत्वम् । 

कामं पशूनां रोहति य एवं वेद । 

यथा ह वा इम आरण्याः पशवो मृगा एवमेतेऽग्र एकशफाः पशव आसुः । 

तानेतैरेव रौहिणकस्य किट्किटाकारैर्ग्राममुपानयत् । 

तत्त्रयोदशनिधनं भवति त्रयोदशस्य मास उपाप्त्यै । 

तद्वा अशीतिभिस्सम्पन्नम् । 

आशयन्त्येवैनमेतेन । 

अथ दैर्घश्रवसमन्नं वै दैर्घश्रवसमन्नाद्यस्यैवावरुद्ध्यै । 

अथ समन्तं समन्ताः प्रजापशुभिरसामेति । 

अथ यौधाजयं त्रिणिधनं सवनानां कॢप्त्यै । 

अथौशनमन्त्यं साम । 

अन्त्येन साम्नान्त्यं स्वर्गं लोकमश्नवामहा इति १४
