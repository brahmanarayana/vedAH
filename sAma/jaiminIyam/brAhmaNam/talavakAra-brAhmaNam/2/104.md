+++
title = "१०४"

+++

 

अथैतावभिभूश्च विनुत्तिश्च । 

देवासुरा अस्पर्धन्त । 

ते देवा अकामयन्ताभीमानसुरान्भवेमेति । 

त एततभिभुवं यज्ञमपश्यन् । 

तमाहरन् । 

तेनायजन्त । 

तेनासुरानभ्यभवन् । 

यदभ्यभवंस्तदभिभुवोऽभिभूत्वम् । 

अभि ह वै द्विषन्तं भ्रातृव्यं भवति य एवं वेद । 

तस्य त्रिवृतावभितो भवतः । 

ब्रह्म वै त्रिवृत् । 

ब्रह्मणा वा एनांस्तदभ्यभवन् । 

ब्रह्मणैव द्विषन्तं भ्रातृव्यमभिभवति य एवं वेद । 

ते जितास्त्रस्त्रिंशमेव पितरं प्रजापतिं प्रापद्यन्त । 

यथा ज्येष्ठायां वरिष्ठायां पुरि परियतेरंस्तथा तानकामयन्तात
एनान्विनुदेमहीति । 

त एतं विनुत्तिं यज्ञमपश्यन् । 

तमाहरन् । 

तेनायजन्त । 

तत एनान्व्यनुदन्त । 

यद्व्यनुदन्त तद्विनुत्तेर्विनुत्तित्वम् । 

वि ह वै द्विषन्तं भ्रातृव्यं नुदते य एवं वेद । 

तस्य त्रिवृतौ मध्ये भवतः । 

ब्रह्म वै त्रिवृत् । 

ब्रह्मणा वा एनांस्तद्व्यनुदन्त । 

ब्रह्मणैव द्विषन्तं भ्रातृव्यं विनुदते य एवं वेद १०४
