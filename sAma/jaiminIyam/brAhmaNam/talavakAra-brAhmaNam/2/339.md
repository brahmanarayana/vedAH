+++
title = "३३९"

+++

 

मास्यं वा एतत्सत्रम् । 

तेन यर्द्धिस्सैवर्द्धिः । 

मासो ह खलु वै पुनःपुनः पल्ययमानस्संवत्सरमाप्नोति । 

संवत्सरं वा एतदीर्त्सन्ति संवत्सरमीप्सन्ति यद्यजन्ते यत्सत्रमासते । 

न हि किं चन बहिस्संवत्सरादस्ति । 

स्वाराज्यं वा एता रात्रयो यत्पञ्चदश । 

सप्त परस्तादहानि सप्तावस्तात् । 

अथ यन्मध्येऽहस्स स्वराट्स स्वर्गो लोकः । 

तद्ब्रध्नस्य विष्टपं गच्छन्ति तत्स्वाराज्यं गच्छन्ति । 

तदन्यस्याननुयाना भवन्ति । 

वज्रो ह खलु वा एष यत्पञ्चदशरात्रः । 

पञ्चदशरात्रेण वै वज्रेण देवा असुरानभ्यभवन् । 

ते ये पाप्मगृहीता इव मन्येरंस्त एतमेव पञ्चदशरात्रमुपेयुः । 

पञ्चदशरात्रेणैव वज्रेण द्विषन्तं पाप्मानं भ्रातृव्यमभिभूयोत्तिष्ठन्ति । 

तदु होवाच यामनो भ्रातलायनो यामहं सरस्वतीं पञ्चदशरात्रेण वज्रेणाजयं
कस्तस्यामुदन्योऽवसातुमर्हति । 

वज्रेण वा अहमेतामजयम् । 

दुरपजय्यं वै वज्रजितमिति । 

ता वा एता रात्रयस्सम्पद्यन्ते विराजं च गायत्रीं च । 

एते ह खलु वै छन्दसां वीर्यवत्तमे यद्विराट्च गायत्री च । 

ते ये छन्दसां वीर्यवत्तमे तयोरृध्नवाम तयोः प्रतितिष्ठाम ताभ्यां न
स्तुतमसदिति । 

उपो विराजं गच्छन्ति । 

तदु विराजोऽन्नाद्यस्यैश्वर्यमाधिपत्यं गच्छन्ति । 

एकोना विराडूनं तत्स्त्रियै यतस्सा प्रजायते तेनो प्रजननम् । 

वैश्वानरः प्रायणीयोऽतिरात्रो भवति । 

वैश्वानरप्रायणा ह्यहीनास्सोमाः ३३९
