+++
title = "३११"

+++

 

अथैतेऽष्टरात्राः । 

बृहस्पतिर्वा अकामयत तेजस्वी ब्रह्मवर्चसी स्यां यशो देवेषु गच्छेयमिति । 

स एतमष्टरात्रं यज्ञमपश्यत् । 

तमाहरत् । 

तेनायजत । 

ततो वै स तेजस्वी ब्रह्मवर्चस्यभवद्यशो देवेष्वगच्छत् । 

यशो ह्येष तदगच्छद्यदेषां पुरोधामाश्नुत । 

तेजस्वी ब्रह्मवर्चसी भवति यशो देवेषु गच्छति य एवं वेद । 

अथो आहुरायुष्काम एवैनेन यजेतेति । 

प्राणो वै गायत्री । 

गायत्रीमेष यज्ञोऽभि सम्पन्नः । 

तस्मादु हैनेनायुष्कामो यजेत । 

अथो आहुः पशुकाम एवैनेन यजेतेति । 

अष्टाक्षरा वै गायत्री । 

अष्टाशफाः पशवः । 

पशवो गायत्री । 

गायत्रीमेष यज्ञोऽभि सम्पन्नः । 

तस्मादु हैनेन पशुकामो यजेत । 

प्रजापतिर्वा अकामयतास्माल्लोकादमुं लोकं गच्छेयमिति । 

स एतमष्टरात्रं यज्ञमपश्यत् । 

तमाहरत् । 

तेनायजत । 

ततो वै सोऽस्माल्लोकादमुं लोकमाष्ट । 

यदस्माल्लोकादमुं लोकमाष्ट तदष्टरात्राणामष्टरात्रत्वम् । 

अष्टे हास्माल्लोकादमुं लोकं य एवं वेद । 

तदाहुः किमन्वष्टरात्र इति । 

दिश इति ब्रूयात् । 

दिशो ह वा अन्वष्टरात्रः । 

चतस्रो दिशश्चत्वारोऽवान्तरदेषाः । 

ऊर्ध्वा दिङ्नवमी । 

अष्टावेतान्यहानि भवन्ति रात्रिर्नवमी । 

दिश एवैतेनर्ध्नोति दिक्षु प्रतिष्ठाय स्वर्गं लोकमेति ३११
