+++
title = "०३१"

+++

 

अयमेव स्पृष्ट्यो योऽयं पवते । 

एतेन हीदं सर्वं स्पृष्टम् । 

स्पृष्ट्यो ह वै नामैषः । 

तं पृष्ठ्य इति परोक्षमाचक्षते । 

सर्वान्कामान्स्पृशति य एवं वेद । 

असावेवाभिप्लवो योऽसौ तपति । 

एष हीदं सर्वमभिप्लवते । 

तदाहुर्यत्पृष्ठ्याभिप्लवावित्याचक्षतेऽभिप्लवमु वै पूर्वमुपयन्ति । 

कथं पृष्ठ्यः पूर्व उपेतो भवतीति । 

स ब्रूयाद्यदेवायमवरो वायुः पवते पर आदित्यस्तेनेति । 

अथो यत्परं सन्तमभिप्लवमवरमुपयन्ति व्यतिषङ्गायानिर्मार्गाय सर्वायुष्टायै
। 

तदाहुर्यच्चत्वारोऽभिप्लवस्य स्तोमाष्षट्पृष्ठ्यस्य कथं तत्सभारमिति । 

स ब्रूयाद्यदेवैते सदृश्यौ देवते वायुश्चादित्यश्च तेन सभारमिति । 

अथो यद्ब्रह्माभिप्लवः क्षत्रं पृष्ठ्यस्तेनो एवेति ३१
