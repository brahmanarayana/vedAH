+++
title = "३०३"

+++

 

तेन हैतेन जनको वैदेह इयक्षां चक्रे । 

तं ह स्म यद्ब्राह्मणाः कुरुपाञ्चाला आहुरनेन त्वा यज्ञेन याजयामानेन त्वा
यज्ञेन याजयामेति । 

नेति ह स्माह । 

न स युष्मद्ब्राह्मणो ब्रह्मीयानासीद्यो मह्यमेतं यज्ञक्रतुं व्यदधात् । 

एतेनैव मा याजयतेति । 

तथेति । 

तेन हैनं याजयां चक्रुः । 

स वा एष पृष्ठ्य एव षडहः पञ्चविंशं महाव्रतम् । 

तत एव रात्रिमुपयन्ति । 

श्रीर्वै वर्ष्म पृष्ठानि । 

श्रियमेव तद्वर्ष्म पृष्ठान्यभ्यारोहति । 

अन्नं वै महाव्रतमन्नाद्यस्यैवावरुद्ध्यै । 

तदाहुर्न पुरा संवत्सरान्महाव्रतमुपेत्यमिति । 

तद्यत्पृष्ठ्यष्षडहो भवत्यृतवो वै पृष्ठानि । 

संवत्सर ऋतवः । 

संवत्सरः कृत्स्नमन्नाद्यं पचति संवत्सराभिजितमेव तदन्नाद्यमुपयन्ति । 

पञ्चविंशं महाव्रतमन्नं वै पञ्चविंशमन्नाद्यस्यैवावरुद्ध्यै ३०३
