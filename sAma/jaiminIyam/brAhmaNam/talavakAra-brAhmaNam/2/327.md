+++
title = "३२७"

+++

 

अथैष महात्रिककुप् । 

य श्रीकामः पुरोधाकाम स्यात्स एतेन यजेत । 

त्रीणि वर्ष्माणि तिस्र श्रियस्त्रय इमे लोकाः । 

तदेवैतेनावरुन्द्धे । 

त्रिवृता पञ्चदशं परिष्टुवन्ति । 

ब्रह्म वै त्रिवृत्क्षत्रं पञ्चदशः । 

ब्रह्मणैव तत्क्षत्रं परिगृह्णन्ति । 

सप्तदशेनैकविंशं परिष्टुवन्ति । 

ब्रह्म वै सप्तदशः क्षत्रमेकविंशः । 

ब्रह्मणैव तत्क्षत्रं परिगृह्णन्ति । 

त्रिणवेन त्रयस्त्रिंशं परिष्टुवन्ति । 

ब्रह्म वै त्रिणवः क्षत्रं त्रयस्त्रिंशः । 

ब्रह्मणैव तत्क्षत्रं परिगृह्णन्ति । 

यदो वै ब्रह्मणा क्षत्रं परिगृह्णात्यथ स तस्य पुरोधां गच्छति गच्छति
पुरोधां पुर एनं दधते ३२७
