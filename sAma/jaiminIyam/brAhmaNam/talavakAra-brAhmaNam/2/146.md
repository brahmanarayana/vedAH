+++
title = "१४६"

+++

 

अथैष वैश्वदेवः । 

प्रजननकामो हैतेन यजेत । 

प्रजापतिर्वा अकामयत बहुः प्रजया पशुभिः प्रजायेय वैश्वदेवीः
प्रजास्सृजेयेति । 

स एतं यज्ञमपश्यत् । 

तमाहरत् । 

तेनायजत । 

ततो वै स बहुः प्रजया पशुभिः प्राजायत वैश्वदेवीः प्रजा असृजत । 

स यत्कामयेत बहुः प्रजया पशुभिः प्रजायेय वैश्वदेवीः प्रजास्सृजेयेति स
एतेन यजेत । 

बहुरेव प्रजया पशुभिः प्रजायते वैश्वदेवीः प्रजास्सृजते । 

तद्यदेष वैश्वदेवो भवति वैश्वदेवीनामेव प्रजानां सृष्ट्यै । 

स सर्व एव वैश्वदेवीषु भवति वैश्वदेवीनामेव प्रजानां प्रजात्यै । 

स त्रिवृद्भवति न्यूनं वै त्रिवृत् । 

न्यूनं प्रजननं तद्यत्प्रजननं तन्मा प्रजनयादिति । 

तस्य रथन्तरं पृष्ठं भवति प्रजननं वै रथन्तरं तद्यत्प्रजननं तन्मा
प्रजनयादिति । 

स उक्थ्यो भवति प्रजा वै पशव उक्थानि । 

प्रजा वै पशवः प्रजननं तद्यत्प्रजननं तन्मा प्रजनयादिति १४६
