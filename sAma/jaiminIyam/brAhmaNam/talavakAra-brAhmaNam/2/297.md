+++
title = "२९७"

+++

 

अथैते षड्रात्राः । 

मरुतो वा अकामयन्तौजिष्ठा बलिष्ठा भूयिष्ठा वीर्यवत्तमा देवानां स्याम जयेम
स्वर्गं लोकमिति । 

त एतं षड्रात्रं यज्ञमपश्यन् । 

तमाहरन् । 

तेनायजन्त । 

ततो वै त ओजिष्ठा बलिष्ठा भूयिष्ठा वीर्यवत्तमा देवानामासन्नजयन्स्वर्गं
लोकम् । 

ओजिष्ठो बलिष्ठो भूयिष्ठो वीर्यवत्तम स्वानां भवति जयति स्वर्गं लोकं य एवं
वेद । 

पृष्ठ्येन षडहेन यन्ति । 

श्रीर्वै वर्ष्म पृष्ठानि । 

श्रियमेव तद्वर्ष्म पृष्ठान्यभ्यारोहति । 

ओजो वै वीर्यं पृष्ठानि । 

ओजसैव तद्वीर्येण यन्ति । 

स्वर्गो वै लोकः पृष्ठानि । 

स्वर्गमेव तल्लोकं रोहन्तो यन्ति । 

तेषां सरस्वत्या उपमज्जने दीक्षा । 

दक्षिणे तीरे दीक्षन्ते २९७
