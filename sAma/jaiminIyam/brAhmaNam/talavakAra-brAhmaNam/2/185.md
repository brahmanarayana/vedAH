+++
title = "१८५"

+++

 

अथैते सरस्वतश्च सरस्वत्याश्च । 

एतद्वै दैव्यं मिथुनं प्रजननं यत्सरस्वांश्च सरस्वती च । 

दैव्येन मिथुनेन प्रजाया इति । 

तदाहुः पुंसः पूर्वा कार्या स्त्रिया उत्तरा । 

तथा यजमानस्यानपगल्भ्या प्रजाजायत इति । 

तदु वा आहुर्वायुर्वै रेतोधाः । 

प्रजननं सरस्वती । 

तौ सरस्वन्तं मिथुनात्प्रजनयतः । 

अथो वाशिता वै पूर्वा धावत्यन्वमृषभः सरस्वत्या एव पूर्वा कार्येति । 

एतदु हैतत्सरस्वतस्त्वेव पूर्वा कार्या । 

अथैषा ब्राह्मणस्पत्या प्रतिपद्भवति । 

प्रजापतिर्या ऋते ब्रह्मणः प्रजा असृजत ता अस्य सृष्टा पराभवन् । 

स एतां ब्राह्मणस्पत्यां प्रतिपदमपश्यत् । 

तया ब्रह्मण्वतीः प्रजा असृजत । 

ता अस्य सृष्टा न पराभवन् । 

तद्यदेषा ब्राह्मणस्पत्या प्रतिपद्भवति ब्रह्मण्वतीरेवैतया प्रजास्सृजते ता
अस्य सृष्टा न पराभवन्ति १८५
