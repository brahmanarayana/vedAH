+++
title = "३०२"

+++

 

तेऽहर्भाज आसन् । 

ततो वै तेषामह्नैवैक आर्ध्नोदह्नैकोऽह्नैकः । 

सा ह खलु वै श्रेष्ठर्द्धीनां स लोकानां पुण्यतमो यमेतेन सप्तर्षय
आर्ध्नुवन् । 

सा या श्रेष्ठर्द्धीनां यो लोकानां पुण्यतमो यमेतेन सप्तर्षय
आर्ध्नुवंस्तमृध्नवानीति । 

तस्मात्सप्तरात्रेण यजते । 

सप्तैतान्यहानि भवन्ति सप्त स्तोमाः । 

अहरेव स्तोमो वहत्यह स्तोमोऽह स्तोमः । 

सा ह खलु वा अह्नां समृद्धिर्यदेनानि नाना स्तोमा वहन्ति । 

सा यैवाह्नां समृद्धिस्सैवैषा क्रियते । 

त उ सर्वे सप्त सम्पद्यैकविंशमेवाभिसम्पद्यन्ते त्रिवृच्च त्रयस्त्रिंशश्च तौ
द्वावेकविंशौ पञ्चदशश्च त्रिणवश्च तौ द्वावेकविंशौ सप्तदशश्च पञ्चविंशश्च
तौ द्वावेकविंशावेकविंश एवैकविंशः । 

द्वादश मासाः पञ्चर्तवस्त्रय इमे लोका असावादित्य एकविंशः । 

एतस्य वा एते सलोकतां गच्छन्ति ये सप्तरात्रयाजिनः । 

एतमभिसम्पन्न एषां लोक ऋध्नोति । 

एतं गच्छत्येतस्य सलोकतां य एवं वेद ३०२
