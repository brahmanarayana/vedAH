+++
title = "०५४"

+++

 

अथ हेतर उवाच । 

ब्रह्मणे ददद्ब्रूयाद्ब्रह्मन्मनस्ते ददानि तदनेन निष्क्रीणानि
ब्रह्मन्निदं ददानीति यद्दास्यन्स्यात् । 

स यन्मनो ददाति चन्द्र मा वै मनश्चन्द्र मसमेवास्मै तद्ददाति । 

तद्यावच्चन्द्र मा न क्षीयते तावदस्य तद्दत्तं न क्षीयते । 

होत्रे ददद्ब्रूयाद्धोतर्वाचं ते ददानि तामनेन निष्क्रीणानि होतरिदं
ददानीति यद्दास्यन्स्यात् । 

स यद्वाचं ददात्यग्निर्वै वागग्निमेवास्मै तद्ददाति । 

तद्यावदग्निर्न क्षीयते तावदस्य तद्दत्तं न क्षीयते । 

अध्वर्यवे ददद्ब्रूयादध्वर्यो प्राणं ते ददानि तमनेन निष्क्रीणान्यध्वर्यो
इदं ददानीति यद्दास्यन्स्यात् । 

स यत्प्राणं ददाति वायुर्वै प्राणो वायुमेवास्मै तद्ददाति । 

तद्यावद्वायुर्न क्षीयते तावदस्य तद्दत्तं न क्षीयते । 

उद्गात्रे ददद्ब्रूयादुद्गातश्चक्षुस्ते ददानि तदनेन
निष्क्रीणान्युद्गातरिदं
ददानीति यद्दास्यन्स्यात् । 

स यच्चक्षुर्ददात्यादित्यो वै चक्षुरादित्यमेवास्मै तद्ददाति । 

तद्यावदादित्यो न क्षीयते तावदस्य तद्सत्तं न क्षीयते । 

सदस्याय ददद्ब्रूयात्सस्यात्मानं ते ददानि तमनेन निष्क्रीणानि सदस्येदं
ददानीति यद्दास्य स्यात् । 

स यदात्मानं ददात्याकाशो वा आत्माकाशमेवास्मै तद्ददाति । 

तद्यावदाकाशो न क्षीयते तावदस्य तद्दत्तं न क्षीयते । 

होत्रकेभ्यो ददद्ब्रूयाद्धोत्रका श्रोत्रं वो ददानि तदनेन निष्क्रीणानि
होत्रका इदं ददानीति यद्दास्यन्स्यात् । 

स यच्छ्रोत्रं ददाति दिशो वै श्रोत्रं दिश एवैभ्यस्तद्ददाति । 

तद्यावद्दिशो न क्षीयन्ते तावदस्य तद्दत्तं न क्षीयते । 

प्रसर्पकेभ्यो ददद्ब्रूयात्प्रसर्पका लोमानि वो ददानि तान्यनेन
निष्क्रीणानि प्रसर्पका इदं ददानीति
यद्दास्यन्स्यात् । 

स यल्लोमानि ददात्योषधिवनस्पतयो वै लोमान्योषधिवनस्पतीनेवैभ्यस्तद्ददाति । 

तद्यावदोषधिवनस्पतयो न क्षीयन्ते तावदस्य तद्दत्तं न क्षीयते । 

सैषेष्टापूर्तस्याक्षितिः । 

स य एवमेतामिष्टापूर्तस्याक्षितिं वेद न हास्येष्टापूर्तं क्षीयते । 

तदु वा आहुर्वाग्वाव दीक्षितो वाग्दीक्षा वागिदं सर्वं क्षियति । 

वाचि वावेदं सर्वं क्षितमिति वाव तौ तत्सम्प्रोचाते । 

तदु होवाअ शाट्यायनी रथन्तरेण दीक्षे वामदेव्येन दीक्षे बृहता दीक्ष इत्येव
दीक्षेत । 

अथ विमुञ्चेत बृहता विमुञ्चे वामदेव्येन विमुञ्चे रथन्तरेण विमुञ्च इति । 

सैषा दीक्षायै युक्तिश्च विमुक्तिश्च । 

स य एवमेतां दीक्षायै युक्तिं च विमुक्तिं च वेद वसीयानेव भवति ५४
