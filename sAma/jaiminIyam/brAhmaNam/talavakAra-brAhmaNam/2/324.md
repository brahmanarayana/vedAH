+++
title = "३२४"

+++

 

इन्द्रो वृत्रं वज्रेणाध्यस्य नास्तृषीति मन्यमानस्स व्यस्मयत । 

स हरितो विस्मितोऽजरत् । 

स षक्षत कथं न्वहमस्य हरिम्णः पाप्मनो दशमीं निर्दश्यं गच्छेयमिति । 

स एतं दशरात्रं यज्ञमपश्यत् । 

तमाहरत् । 

तेनायजत । 

ततो वै स तस्य हरिम्णः पाप्मनो दशमीं निर्दश्यमगच्छत् । 

गच्छति ह हरिम्णः पाप्मनो दशमीं निर्दश्यं य एवं वेद । 

तस्मादुत विद्धं वा विजातं वावतीर्णिनं वा पृच्छन्ति निर्दश्योऽभूदिति । 

तस्य ह वाव ते तद्धरिम्णः पाप्मनो दशमीं निर्दश्यं गच्छन्ति । 

गच्छति ह हरिम्णः पाप्मनो दशमीं निर्दश्यं य एवं वेद ३२४
