+++
title = "२५४"

+++

 

प्रजापतिर्यदग्रे सहस्रमसृजत तत्प्रजाभ्यः प्रायच्छदेतद्वस्सहेति । 

यत्सहेत्यब्रवीत्तत्सहस्रस्य सहस्रत्वम् । 

तस्मादु ह सहस्रीव सतिरेव स्यात् । 

सहेति ह्यब्रवीत् । 

सा यो हैनस्तत्रावास्यमानो ब्रूयादा ते सहस्रस्य पयो दद इति तथा हैव स्यात्
। 

ते देवा ईशानं देवमब्रुवंस्त्वं वै न श्रेष्ठोऽसि । 

तमुद्धारमुद्धरस्वेति । 

स एतानि त्रीणि सामानि सहस्रस्य रसं प्रावहतर्त्तनिधनमीनिधनं त्रिणिधनमिति
। 

तानि वा एतानि सामानि सहस्रत्रिरात्रेण कार्याणीशानस्य देवस्योद्धार
उद्धृतानि । 

उदुद्धारं हरत उद्धार्यो भवति य एवं वेद । 

तस्मादेतानि सामानि सहस्रत्रिरात्रेण कार्याणीशानस्य देवस्याखलस्य
सामानीश्वरो यजमानस्य पशूनभिमन्तोरिति । 

अपरसमिव तु हास्य सहस्रं दत्तं स्यात् । 

कार्याण्येव सहस्रस्य धरतायै । 

प्रजाप्तिर्यद्देवेभ्यस्सहस्रं प्रायच्छत्तदप्रतीक्षमाणा एवादन् । 

तद्देवेभ्योऽद्यमानं तिरोऽभवत् । 

तदन्वमन्त्रयन्त । 

तदब्रवीत्क्षयाद्वै बिभेमीति । 

नेत्यब्रुवन् । 

तथा वै त्वात्स्यामो यथा नोऽद्यमानं पीयमानं न क्षेष्यस इति । 

तस्मै वै म ऋतं कुरुतेति । 

तस्मा ऋतनिधनेनैवर्तमकुर्वनीनिधनेनादयन्प्र
चैवैनत्त्रिणिधनेनाजनयन्नक्षितिं
चास्मा अकुर्वन् । 

अद्यमानमस्य सहस्रं न क्षीयते य एवं वेद २५४
