+++
title = "०४९"

+++

 

एष वाव यज्ञानां विषुवान्यदग्निष्टोमः । 

ते ये प्राञ्चो हविर्यज्ञा औपवसथात्तेऽपियन्ति । 

अथ य उत्तरे यज्ञक्रतवस्सुत्यायां तेऽपियन्ति । 

यत्त्रिवृद्बहिष्पवमानं ये त्रिवृत स्तोमास्तेन तेऽपियन्ति । 

यत्पञ्चदशान्याज्यानि पञ्चदशो माध्यन्दिनो ये पञ्चदशा स्तोमास्तेन
तेऽपियन्ति । 

यत्सप्तदशानि पृष्ठानि सप्तदश आर्भवो ये सप्तदशा स्तोमास्तेन तेऽपियन्ति । 

यदेकविंशमग्निष्टोमसाम य एकविंशा स्तोमास्तेन तेऽपियन्ति । 

यदेकविंशं सर्वे स्तोमा अभिसम्पद्यन्ते तेन सर्वे स्तोमा अपियन्ति । 

अयमेवाग्निष्टोमो योऽयं पवते । 

ते ये प्राञ्चो यज्ञक्रतवोऽग्निस्ते निदानेन । 

अथ य उत्तरे यज्ञक्रतव आदित्यस्ते निदानेन । 

यदा वा अग्निरुद्वायति वायुमेवाप्येति । 

यदा आदित्योऽस्तमेति वायुमेवाप्येति । 

तस्य वा एतस्य तथैव वाग्निष्टोमस्य चतुर्विंशति स्तुतशस्त्राणि । 

एवं चतुर्विंशतिः पुरोवातो दक्षिणतोवातः पश्चात्वात उत्तरतोवात ऊर्ध्वतोवात
इति । 

प्राण एवाग्निष्टोमस्तोमः । 

ते ये प्राञ्चो यज्ञक्रतवो वाक्ते निदानेन अथ य उत्तरे
यज्ञक्रतवश्चक्षुस्ते निदानेन ४९
