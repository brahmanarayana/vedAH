+++
title = "०४६"

+++

 

अथैता अन्याः परिमादः कुरुते । 

अथ स्तुते । 

अथ शीर्ष्णाग्रे स्तुतेऽथ दक्षिणेन पक्षेनाथोत्तरेणाथ पुच्छेनात्मनोत्तमेन
। 

तत्सलोमाय । 

शीर्ष्णोद्गाता प्रतिपद्यत आत्मना होता । 

यां ह्येव प्राह तया प्रतिपद्यते । 

अथ यदन्यां प्राहान्यया प्रतिपद्यते विलोम तत् । 

अथ हैक आत्मनैवाग्रे प्रतिपद्यन्ते । 

तदु होवाच शाट्यायनिर्यथान्धो द्वारमृच्छेत्तादृक्तदिति । 

अथ हैके स्तुत्वाइवोपावरुह्यैतदहश्शस्यमानमीक्षमाणा आसते । 

तदु होवाच शाट्यायनिरीश्वरः पापीयान्भवितोर्यस्तथा करोति । 

क्षत्रं वै साम । 

विट्छस्त्रम् । 

उपर्येवासीत । 

राजानमेवाह्रियमाणं प्रत्यवरोहेत् । 

तथास्य राजा प्रत्यवरूढो भवति । 

तस्यै प्रत्यवरोहो

मही द्यौः पृथिवी च न इमं यज्ञं मिमिक्षताम्

पिपृतां नो भरीमभिः

इति । 

तामेतामासन्दीमुत्तरतः पर्याहृत्य निदधति ४६
