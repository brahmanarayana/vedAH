+++
title = "०६५"

+++

 

तमध्वर्युरभ्यज्य प्रपाद्यौद्ग्रहणानि जुहोति । 

यदौद्ग्रहणानि जुहोति यदस्मा औदुम्बरदण्डं प्रयच्छत्यथैतमाहवनीयमुपतिष्ठेत
वाचा मे वाग्दीक्षितामग्नये समष्टवा उ प्राणेन मे प्राणो दीक्षितां वायवे
समष्टवा उ चक्षुषा मे चक्षुर्दीक्षितां सूर्याय समष्टवा उ मनसा मे मनो
दीक्षितां प्रजापतये समष्टवा विति । 

तदेताभिरनार्ताभिर्देवताभिरिमा स्वा देवता दीक्षयति । 

अथाह अग्निर्दीक्षितः पृथिवी दीक्षा सा मा दीक्षा दीक्षेत तया दीक्षया
दीक्षे । 

वायुर्दीक्षितोऽन्तरिक्षं दीक्षा सा मा दीक्षा दीक्षेत तया दीक्षया दीक्षे
। 

आदित्यो दीक्षितो द्यौर्दीक्षा सा मा दीक्षा दीक्षेत तया दीक्षया दीक्षे । 

प्रजापतिर्दीक्षितो मनो दीक्षा सा मा दीक्षा दीक्षेत तया दीक्षया दीक्षे । 

वाचं म ऋचोऽनु दीक्षन्तां मनो यजूंषि प्राणं सामानि । 

श्रद्धां मे सोमो राजानु दीक्षताम् । 

ऋचा दीक्षे यजुषा दीक्षे साम्ना दीक्षे पृथिव्या दीक्षेऽन्तरिकेण दीक्षे
दिवा दीक्ष इत्यत्र कृत्स्नो दीक्षितः अथ यस्यादीक्षिता इमे लोका
अदीक्षितानि छन्दांस्यदीक्षितस्सोमो राजा ६५
