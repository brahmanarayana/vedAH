+++
title = "०७३"

+++

 

अथास्याक्षराणामयुतमेकं प्रयुतानि षष्टिर्नियुते द्वे नव चाक्षराणि सप्त
सहस्राणि दशतो दश । 

तदेतच्छ्लोकेनाभिगीतम्

अयुतमेकं प्रयुतानि षष्टिर्नियुते द्वे नव चाक्षराणि

सप्त सहस्राणि दशतो दशैतावानात्मा परमः प्रजापतेः

इति । 

तदेतदनन्तं यत्सङ्ख्यानम् । 

तदेतदमृतं यत्सङ्ख्यानम् । 

स एष सुकृतस्सो यत्सङ्ख्यानम् । 

अथ यदसङ्ख्यानं मर्त्यं तत् । 

तस्मादु समेव चक्षीत । 

सा हैषा देवानां सेना यत्सङ्ख्यानम् । 

मनुष्यसेनया वाव नु तं स्तृणुते यं तिस्तीर्षते । 

तादृगिह तं स्तृणवातै यं देवसेनया तिस्तीर्षाता इति । 

अथैते त्रयः पन्थानस्सुकृता देवयाना अक्षर्यः पद्य ऋक्म्यश्च । 

ते विद्वांसोऽभिवहन्ति ब्राह्मणं यत्र मृत्युर्भवत्यन्नमस्य । 

तदेतच्छ्लोकेनाभिगीतम्

त्रयः पन्थानस्सुकृता देवयाना अक्षर्यः पद्य ऋक्म्यश्च

ते विद्वांसोऽभिवहन्ति ब्राह्मणं यत्र मृत्युर्भवत्यन्नमस्य

 

अक्षरशः पच्छोऽमृतं लिहानाः ७
