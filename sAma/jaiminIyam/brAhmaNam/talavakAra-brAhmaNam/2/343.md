+++
title = "३४३"

+++

 

अथ यस्यैतस्य पृष्ठ्यस्य षडहस्य यन्मध्ये
सप्तदशमहस्तदुपरिष्टात्त्रयस्त्रिंशस्य
पर्यूहन्ति । 

प्रजननकामा हैतदुपेयुः । 

प्रजननं वै पृष्ठ्यष्षडहः । 

षडुत्तरेण वै स्तोमाः प्रजनयन्ति चतुरुत्तरेण छन्दांसि । 

अथैष षडुत्तरै स्तोमैस्स्तोमस्सप्तदशो मध्ये व्यवहितः । 

प्रजननमन्तर्धायेव तिष्ठति । 

तं यदुपरिष्टात्त्रयस्त्रिंशस्य
पर्यूहन्त्यनन्तर्हितात्प्रजननात्प्रजायामहा
इति । 

द्वयोरु वै सप्तदशयोस्तृतीयतायै । 

अथैतौ विश्वजिदभिजितावभित स्तोमानां वीर्यम् । 

वीर्येण ह वा एतौ विषुवन्तं दाधर्तुः । 

यज्ञस्य ह खलु वा मेथ्यौ यद्विश्वजिदभिजितौ । 

एताभ्यां वै यज्ञो धृतः । 

देवतल्पो ह खलु वा एष यद्विश्वजिदभिजितौ क्षत्रमसावादित्यः । 

देवतल्प एव तत्क्षत्रमध्यूहन्ति । 

तस्मात्क्षत्रियो विश्यध्यूढः । 

अथैष एकविंशो विषुवान्भवति । 

द्वादश मासाः पञ्चर्तवस्त्रय इमे लोका असावादित्य एकविंशः । 

एतस्य वा एते सलोकतां गच्छन्त्येतमभ्यारोहन्ति । 

तदाहु श्रेयांसं वा एतेऽभ्यारोहन्ति य एतं आदित्यमिति । 

तद्यत्परस्ताद्प्रत्यङ्ङेवंविधष्षडहो भवति निह्नवायैवानार्त्यै शिवत्वाय
शान्त्यै । 

वैश्वानर उदयनीयोऽतिरात्रो भवति । 

वैश्वानरोदयना ह्यहीनास्सोमाः ३४४
