+++
title = "१७९"

+++

 

तस्य रथन्तरं पृष्ठं भवति वामदेव्यं मैत्रावरुणसाम बृहदार्भवे पवमाने । 

इदं वै रथन्तरम् । 

अन्तरिक्षं वामदेव्यम् । 

अद एव बृहत् । 

एषामेव लोकानामनन्तर्हितानामभिजित्यै । 

तस्मिन्नेतानि परोक्षं पृष्ठरूपाण्यवकल्पयन्ति विश्वजितः प्रत्युद्यमाय । 

इन्द्रो वै वृत्रमहन् । 

तं वृत्रं जघ्निवांसमेभ्यो लोकेभ्यस्तमोऽन्ववृणोत् । 

सोऽकामयतापेदं तमो हनीयेति । 

स एतमभिजितं यज्ञमपश्यत् । 

तमाहरत् । 

तेनायजत । 

तस्य त्र्\! युत्तरिण स्तोमा भवन्ति । 

त्रयो वा इमे लोकाः । 

तेनैभ्यो लोकेभ्यस्तमोऽपाहत । 

तं चतुर्थाल्लोकात्तमोऽन्वेवावृणोत् । 

सोऽकामयतापैवेदं तमो हनीयेति । 

स एतं विश्वजितं यज्ञमपश्यत् । 

तमाहरत् । 

तेनायजत । 

तस्य चतुरुत्तरिण स्तोमा भवन्ति । 

चतस्रो दिशः । 

एष उ ह वै चतुर्थो लोको यद्दिशः । 

तेन चतुर्थाल्लोकात्तमोऽपैवाहत । 

ततो वै स सर्वेभ्य एभ्यो लोकेभ्यस्तमः पाप्मानमपहत्य स्वर्गं लोकमारोहत् । 

सर्वेभ्य एवैभ्यो लोकेभ्यस्तमः पाप्मानमपहत्य स्वर्गं लोकमारोहति य एवं वेद
१७९
