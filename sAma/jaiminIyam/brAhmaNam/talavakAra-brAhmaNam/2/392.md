+++
title = "३९२"

+++

 

शक्तिं ह वासिष्ठं सौदासा अग्नौ प्रासुः । 

स ह प्रास्यमान उवाचेन्द्र क्रतुं न आ भर पिता पुत्रेभ्यो यथेति । 

एतावद्धैवास्य व्याहृतमास । 

अथ हैनमग्नौ प्रासुः । 

अथ ह वसिष्ठ आजगाम । 

स होवाच किं मे पुत्रः प्रास्यमानोऽब्रवीदिति । 

तस्मै होचुरिन्द्र क्रतुं न आ भर पिता पुत्रेभ्यो यथेत्येतावदेवास्य
व्याहृतमासीदथैनमग्नौ प्रास्यन्निति । 

स होवाच शिक्षा णोऽस्मिन्पुरुहूत यामनि जीवा ज्योतिरशीमहीति यन्म
एतमुत्तरमर्धर्चं पुत्रः प्राप्स्यन्न चैवैनमग्नौ
प्रासिष्यन्सर्वमु चायुरयिष्यत् । 

यैव कुरुतमा देवतानामभूत्तामुपासरत् । 

ऋध्नवंस्ते सत्रिणो ये म एतेन पुत्रस्य प्रगाथेन स्तवान्ता इति । 

स एष ऋद्धिप्रागुभितः प्रगाथः । 

ऋद्धिष्णवो ह भवन्त्येनेन तुष्टुवानाः । 

गौश्चायुश्च स्तोमौ भवतः प्रतिष्टित्यै । 

ऊनातिरिक्तौ भवतः प्रजननाय । 

वैराजौ भवतोऽन्नाद्यस्यैवावरुद्ध्यै । 

पृष्ठ्यष्षडहो भवति । 

श्रीर्वै वर्ष्म पृष्ठानि । 

तदु श्रियं वर्ष्म पृष्ठान्यूर्ध्वा रोहन्ति । 

छन्दोमा भवन्ति पशवो वै छन्दोमाः पशूनामेवावरुद्ध्यै । 

दशममहर्भवति दशाक्षरा विराडन्नं विराड्विराज एवान्नाद्यस्यावरुद्ध्यै । 

अयं सहस्रमानव इति पुरा तूष्णीं स्तोमादेतास्वतिछन्दस्सु स्तोतव्यमाहुः । 

अति वा एषो अन्यानि छन्दांसि यदतिछन्दाः । 

अत्येतेऽन्यान्ये संवत्सरसदः । 

स्व एवैतच्छन्दसि प्रतितिष्ठन्ति । 

एकाक्षरणिधनं साम भवति । 

एकाक्षरा वै वाक् । 

वाचमेवैतद्दशमेनाह्ना सम्पादयन्ति । 

गोरिति निधनं भवति गौर्वै कृत्स्नमन्नाद्यं
कृत्स्नस्यैवान्नाद्यस्यावरुद्ध्यै
। 

तदाहुरतिष्टुतानुष्टुप्स्याद्यदेतदत्र कुर्युः । 

नेद्वाचमतिष्टवामेति वै मनसा तूष्णीं स्तोमेन स्तुवन्ति । 

अत्रो वावैतद्वाचा सम्पन्नम् । 

तस्मादेतदत्र न कार्यमिति ३९२
