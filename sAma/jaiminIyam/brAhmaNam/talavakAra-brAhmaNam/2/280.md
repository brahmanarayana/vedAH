+++
title = "२८०"

+++

 

ततो वै स खण्डिकं निस्सारयां चकार । 

ततो वै केशी दार्भ्योऽभवत्परा खण्डिकः । 

भवत्यात्मना परास्य द्विषन्भ्रातृव्यो भवति य एवं वेद । 

स य श्रीकाम स्यात्स एतेन यजेत । 

एताभ्यामेव सर्वस्तोमाभ्यामेतां त्रयीं विशं परिगृह्यात्मन्धत्ते । 

तस्यै ह श्रियं गच्छति । 

अथैष पराकः । 

स्वर्गकामो हैतेन यजेत । 

तस्य पराञ्च्येव स्तोत्राणि भवन्त्य्परआञ्चि शस्त्राणि पराञ्चि पृष्ठानि
पराचीर्विष्टुतयः पराङेव सर्वो भवति । 

तेन हैतेनोच्चैःश्रवाः कौवेयाय ईजे स्थविरो राजा कौरव्यः । 

स हेष्ट्वैव स्वर्गं लोकमियाय । 

तेन हैतेनेष्ट्वैव स्वर्गं लोकमेति । 

अथ यस्यैतस्य ज्योतिरग्निष्टोमो ज्योतिरुक्थ्यो ज्योतिरतिरात्र इति
ब्रह्मवर्चसकामो हैतेन यजेत । 

ज्योतिरिव ह वै स भाति यो ब्रह्मवर्चसमृध्नोति । 

ऋध्नोति हैनेन ब्रह्मवर्चसं ब्रह्मवर्चसी भवति । 

अथ यस्यैतस्य सप्तदशोऽग्निष्टोमस्सप्तदश उक्थ्यस्सप्तदशोऽतिरात्र इति
प्रजापतेरश्वमेधः । 

प्रजननकामो हैतेन यजेत । 

अथ यस्यैतस्यकविंशोऽग्निष्टोम एकविंश उक्थ्य एकविंशोऽतिरात्र
इत्यादित्यस्याश्वमेधः । 

स्वर्गकामो हैतेन यजेत २८०
