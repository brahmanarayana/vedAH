+++
title = "१६५"

+++

 

तौ वा एतौ भूमैव स्तोमानाम् । 

तौ यौ भूमा स्तोमानां ताभ्यां बहुः प्रजया पशुभिः प्रजाया इति । 

तयोस्सह दीक्षा सह क्रयस्सहोपसदः । 

क्रीत्वा तु नानोपनह्यन्ति । 

नान्र्त्विजो भवन्ति । 

तदाहुस्संसवो वा एष यन्नानर्त्विजो भवन्ति । 

यन्न्वाव दूरात्संसूयते तदरमणीयम् । 

अथ किं यदन्तिकात्समाना एवर्त्विज स्युरिति । 

नो ह तु तथा सद्यस्सन्तिष्ठेयातां नानैवर्त्विज स्युः । 

ते वाव समानं प्रवरं प्रवृणते समानीमाशिषमाशासते । 

तस्मान्नानैवर्त्विज स्युरिति । 

अथो आहू राशिनैव पूर्वेणेष्ट्वावभृतादुदेत्य मरायाय दीक्षेतेति । 

अयमौ ह तु तथा स्याताम् । 

समानी हि यमयोर्योनिस्सह जायेते सह वर्धेते । 

तस्मात्सहैव स्यातामिति । 

ताभ्यां हैताभ्यामुग्रायुधो मानश्चित्त ईजे । 

अथो अलन्दो वात्स्यस्तयोर्ह परश्शता अन्यस्मिन्समा आसुः परश्शता अन्यस्मिन्
। 

तथा बहुर्ह प्रजज्ञाते । 

बहुः प्रजया पशुभिः प्रजायते य एवं वेद १६५
