+++
title = "०३६"

+++

 

\बार्हतो विषुवान्बार्हतो वासावादित्यः । 

बृहत्यामेष एतदध्यूढस्तपति । 

तस्माद्बृहतीष्वेव बृहत्पृष्ठं कार्यमिति । 

अथ हैके बृहतीष्वेव दिवाकीर्त्यं पृष्ठं कुर्वन्ति । 

बृहत्यायतनानि पृष्ठानि । 

इदं वा अन्तरिक्षं बृहती । 

तस्यामयं वायुरन्तः पवते । 

तत्पृष्ठं तस्या उ एव यद्द्वादशाक्षरं पदं तेन जगतीषु कृतं भवति । 

एवं तृतीयसवनमयातयाम क्रियत इति । 

तदु होवाच शाट्यायनिर्जागतो विषुवान् । 

जागतमेतत्साम । 

जागतोऽसावादित्यः । 

यदा ह्येष उदेत्यथ जगदेतस्यैव प्रयाणमनु प्रैति । 

तस्माज्जगतीष्वेव दिवाकीर्त्यं पृष्ठं कार्यमिति । 

ततो यास्तिस्रो जगत्यश्चतस्रस्ता बृहत्यः । 

तेन बृहतीषु कृतं भवति । 

तास्संस्तुता अष्टाविंशतिर्बृहत्यस्सम्पद्यन्ते । 

तेनो एव बृहत्यन्तरिता भवति । 

अथो हैतत्प्राणस्यैव रेतो निर्मितं यद्दिवाकीर्त्यम् । 

प्रजननं जगती । 

सोऽसावादित्यः । 

तद्यज्जगतीषु दिवाकीर्त्यं पृष्ठं कुर्वन्ति स्वेनैवैनं तदायतनेन
समर्धयन्ति । 

तेनैभ्यः समृद्धेन स्वायां जनतायामर्धुकं भवति ३६
