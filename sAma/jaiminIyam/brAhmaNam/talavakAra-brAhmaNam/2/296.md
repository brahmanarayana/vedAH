+++
title = "२९६"

+++

 

अथ यस्यैतस्य ज्योतिषी अग्निष्टोमावभितो भवतो गोआयुषी उक्थ्यावन्तरौ
ज्योतिरतिरात्रो मध्ये प्रजननकामो हैतेन यजेत । 

एतद्वै कृत्स्नम्प्रजननं यज्ज्योतिरतिरात्रः । 

मध्यत उ वा आत्मनः प्रजननम् । 

तद्यन्मध्ये ज्योतिरतिरात्रो भवति मध्यत एवैतदात्मनः प्रजननं धत्ते
बहुर्भवति प्रजायते । 

गोआयुषी उक्थ्यावन्तरौ भवतः । 

पशवो वा उक्थानि । 

तयोः पञ्चशतानि स्तोत्रियाः । 

पशुभिरेव तदुभयतः प्रजां परिगृह्णीते । 

ज्योतिषी अग्निष्टोमावभितो भवतः । 

ब्रह्म वै ज्योतिरग्निष्टोमः । 

ब्रह्मणैव तदुभयतः प्रजां पशून्परिगृह्णीतेऽपरावापाय । 

नास्य वित्तं परोप्यते य एवं वेद । 

अथ यस्यैतस्य ज्योतिषी अग्निष्टोमावभितो भवतो गोआयुषी उक्थ्यावन्तरौ
ज्योतिरग्निष्टोमो मध्ये यः कामयेता मे ब्रह्मवर्चसी
प्रजायां जायेतेति स एतेन यजेत । 

तेजो वै ब्रह्मवर्चसं ज्योतिरग्निष्टोमः । 

मध्यत उ वा आत्मनः प्रजननम् । 

तद्यन्मध्ये ज्योतिरग्निष्टोमो भवति मध्यत एवैतदात्मनो ज्योतिर्धत्त आ
हास्य ब्रह्मवर्चसी प्रजायां जायते । 

गोआयुषी उक्थ्यावन्तरौ भवतः । 

पशवो वा उक्थानि । 

तयोः पञ्चशतानि स्तोत्रियाः । 

पशुभिरेव तदुभयतो ब्रह्मवर्चसिनीं प्रजां परिगृह्णीते । 

ज्योतिषी अतिरात्रावभितो भवतः । 

इमौ वै लोकावतिरात्रौ । 

आभ्यामेवैतल्लोकाभ्यामुभयतः प्रजां पशून्परिगृह्णीतेऽपरावापाय । 

नास्य वित्तं परोप्यते य एवं वेद २९६
