+++
title = "३७४"

+++

 

गावो वा एतदग्रे सत्रमासतान्नाद्यमवरुरुत्समानाः । 

ता दशमे मास्युदतिष्ठन्सर्वमन्नाद्यमवारुत्स्महीति मन्यमानाः । 

ता एता शृङ्गिणीः । 

तासां त्वा इवाब्रुवन्सर्वानेवैतान्द्वादश मासः समापयामेति । 

ता अतिप्रायुञ्जत । 

तासां द्वादशे मासि शृङ्गाणि प्रावर्तन्त । 

ता एतास्तूपराः । 

तस्मात्सत्रिणो द्वादशे मास्यपि शिखाः प्रवपन्ते । 

गवां हि तर्ह्यनुरूपा भवन्ति । 

ता उदतिष्ठन्नरात्स्मेत्याप्त्वा सत्रमाप्त्वा सर्वमन्नाद्यम् । 

तस्मादेतास्सर्वान्द्वादश मास उत्तिष्ठन्ति प्रत्वापि वार्षिकावपि शिशिरौ ।

सत्राभिजितं ह्यासामवरुद्धं ह्यासाम् । 

ते य एवं विद्वांसो द्वादश मासः समापयन्ति
सर्वमेवान्नाद्यमवरुध्योत्तिष्ठन्ति
। 

आत्मदक्षिणं ह खलु वै सत्रम् । 

लोमैव प्रथमाभ्यामुपसद्भ्यां स्पृण्वते त्वचं द्वितीयाभ्यां मांसं
तृतीयाभ्यामस्थि चतुर्थीभ्यां मज्जानं पञ्चमीभ्याम् । 

यदेवैषां तत्र किं चास्पृतं भवति तदेव षष्ठीभ्यां स्पृण्वते । 

ते शुद्धाः पूता मेध्याश्शुचयो भूत्वा देवलोकमपियन्ति ३७४
