+++
title = "४०७"

+++

 

ते सकृदेव सर्वे हिङ्कुर्वन्ति । 

तस्मात्पुरुषस्संविद्धो जायते । 

उद्गातुर्हिङ्कारमनु हिङ्कुर्वन्ति । 

तस्मादात्मनो वशमङ्गानि यन्ति । 

अध्वर्युस्त्रिवृता शीर्ष्णा गायत्रेणोद्गायति । 

इदं तच्छिरः प्रतिदधाति । 

तस्मादिदं शिरः प्रतिहितम् । 

पराचीभिरपुनरभ्यावर्तम् । 

तस्मादिदं शिरः पराङेव नेति नेति । 

नवभिरुद्गायति । 

तस्मादिदं शिरो न मेद्यतोऽनुमेद्यति न कृश्यतोऽनुकृश्यति । 

मैत्रावरुणः पञ्चदशपक्षेण बृहतोद्गायति । 

इमं तद्बाहुं प्रतिदधाति । 

तस्मादयं बाहुः प्रतिहितः । 

पराचीभिरपुनरभ्यावर्तम् । 

तस्मादिदं बाहुं सं चाञ्चति प्र च सारयति । 

तिस्रस्सतीः पञ्चदस करोति । 

तस्मादयं बाहुर्मेद्यतोऽनुमेद्यति कृश्यतोऽनुकृश्यति । 

वीर्यं वै बृहद्वीर्यं पञ्चदशः । 

तद्यत्पञ्चदशेन पक्षेण बृहतोद्गायति तस्मादयं बाह्वोर्वीर्यवत्तरः । 

तस्मादु दक्षिणं पक्षं वयांस्यनु परिप्लवन्ते । 

पुंसो वा एतद्रू पं यद्बृहत्स्त्रियै रथन्तरम् । 

तद्यदितो बृहता स्तुवत इतो रथन्तरेण तस्मात्पुमान्दक्षिणतो योषामुपशेते । 

ब्राह्मणाच्छंसी सप्तदशेन पक्षेण रथन्तरेणोद्गायति । 

इमं तं बाहुं प्रतिदधाति । 

तस्मादयं बाहुः प्रतिहितः । 

पराचीभिरपुनरभ्यावर्तम् । 

तस्मादिमं बाहुं सं चाञ्चति प्र च सारयति । 

तिस्रस्सतीस्सप्तदश करोति । 

तस्मादयं बाहुर्मेद्यतोऽनुमेद्यति कृश्यतोऽनुकृश्यति ४०७
