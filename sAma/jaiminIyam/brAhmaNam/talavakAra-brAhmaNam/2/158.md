+++
title = "१५८"

+++

 

अथैष ऋतपेयः । 

देवेभ्यो वा ऊर्गन्नाद्यमुदक्रामत् । 

सोमाहुतिर्ह वा एभ्यस्सोच्चक्राम । 

सो एव विराट् । 

ते देवा अब्रुवन्नेतेमां विराजमन्विच्छामेति । 

ते तत्पोऽतप्यन्त । 

त एतां विराजं यज्ञमपश्यन् । 

तमाहरन्त । 

तमभ्यदीक्षन्त । 

त एकमहर्नाश्नन् । 

तस्यै नियानमन्वपश्यन् । 

तेऽब्रुवन्भूयो न्वेव तपस्तप्यामहा इति । 

ते द्वितीयमहर्नाश्नन् । 

तस्यै घोषमुपाशृण्वन् । 

तेऽब्रुवन्भूयो न्वेव तपस्तप्यामहा इति । 

ते तृतीयमहर्नाश्नन् । 

तां परापश्यन्यथा महान्तं गिरिमुदीक्षितं यथा वा महदभ्रमेवम् । 

तामभिक्राममपक्राममभ्यत्सरन् । 

य उ ह वै मृगं पराङेवाभित्सरति नैनं स गृह्णाति । 

अथ य एनमभिक्राममपक्राममभित्सरति स एवैनं गृह्णाति । 

तां दशमेनैवाह्नावरुन्धत । 

दशाक्षरा विराट् । 

अन्नं विराट् । 

विराज एवान्नाद्यस्यावरुद्ध्यै १५८
