+++
title = "३१५"

+++

 

अथ यस्यैतस्य पृष्ठ्यस्य षडहस्य ज्योतिरग्निष्टोमो मध्ये भवति
ज्योतिरतिरात्र उपरिष्टाद्यः कामयेता मे
ब्रह्मवर्चसी प्रजायां जायेतेति स एतेन यजेत । 

आत्म वै पृष्ठ्यष्षडहः । 

तेजो वै ब्रह्मवर्चसं ज्योतिरग्निष्टोमः । 

मध्यत उ वा आत्मनः प्रजननम् । 

तद्यन्मध्ये ज्योतिरग्निष्टोमो भवति मध्यत एवैतदात्मनो ज्योतिर्धत्त आ
हास्य ब्रह्मवर्चसी प्रजायां जायते । 

ज्योतिरतिरात्र उपरिष्टादेतद्वै प्रज्ञातं देवतीर्थं यज्ज्योतिरतिरात्रः
प्रज्ञातेन देवतीर्थेनारिष्टेनारिष्टा उदृचमश्नवामहा इति । 

अथ यस्यैतस्य विश्वजिदभिजितावग्निष्टोमावभितो भवत उभयतो ज्योतिष्षडहो मध्ये
पशुकामो हैतेन यजेत । 

चत्वार एते मध्य उक्थ्या भवन्ति । 

पशवो वा उक्थानि । 

तेषां सहस्रं स्तोत्रियाः । 

चत्वार उ वैतेऽग्निष्टोमा अभितो भवन्ति । 

ब्रह्म वै ज्योतिरग्निष्टोमः । 

ब्रह्मणैव तदुभयतः पशून्परिगृह्णीतेऽपरावापाय । 

नास्य वित्तं परोप्यते य एवं वेद । 

ईश्वरो ह तु यादृश एव सन्यजते तादृङ्भवितोः । 

स यदैवान्तगत इव श्रियै मन्येताथ हैनेन यजेत । 

इष्ट्वा हैव स्वर्गं लोकं एति ३१५
