+++
title = "४२३"

+++

 

अथ यद्वोऽवोचं प्रस्पष्टात्स्म सार्थान्मा हीयध्वमिति बृहद्र थन्तरे एव
वस्तदवोचमिति । 

एष ह वै प्रस्पष्टः सार्थो यद्बृहद्र थन्तरे । 

एते ह वा एतान्यरण्यान्यतिनयतो यान्येतानि सवनारण्यानि । 

तदेतद्षड्ग्राममिति त्रिवृत्स्तोमः । 

अस्ति परस्तरामिति पञ्चदशः । 

अस्ति परस्तरामिति सप्तदशः । 

अस्त्येव परस्तरामित्येकविंशः । 

श्रान्त एनद्गच्छेदिति त्रिणवः । 

आसायैनदिति त्रयस्त्रिंशः । 

अथ यथैकां वा द्वे वान्तरोष्यैव तद्यच्छन्दोमाः । 

क्षत्रं वा एते साम्नां यद्बृहद्र थन्तरे । 

क्षत्रिय उ वा अरण्यस्यातिनेता । 

तद्यत्र वै क्षत्रेणारण्येनैति यो वै तत्र तं दस्युर्जानाति यद्यत्स्याल्वं
वा मधु वा भवति तेनास्मा आविर्भवति । 

अथ येऽन्ये नंष्ट्राः परिपन्थिनः पराञ्चस्ते कक्षं गहनान्यभ्यवयन्ति । 

स यथा क्षत्रियेण सहाबिभ्यदरण्यमतीयादेवमेवैतद्बृहद्र थन्तराभ्यामतियन्ति ।

अथो एष वाव देवयानः पन्था यत्पृष्ठ्यष्षडहः । 

ते देवा एतेन देवयानेन पथैतं स्वर्गं लोकं गत्वान्वागमान्मनुष्याणामबिभयुः
। 

ते होचुरुप तज्जानीत यथा नो मनुष्या नान्वागच्छानिति । 

त एतान्यज्ञमुहो रक्षांसि प्रत्यौहन् । 

तद्यद्दीक्षितो मीयते यद्रुध्यते एते हैव तत्कुर्वन्ति । 

तद्बृहद्र थन्तरे एवातिनयतः । 

तान्यानेते घ्नन्त्यनेत्रान्हैव तान्घ्नन्ति ये बृहद्र थन्तरे अवसृजन्ति । 

तस्माद्बृहद्र थन्तरे नावसृज्ये ४२३
