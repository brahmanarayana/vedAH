+++
title = "२३२"

+++

 

अथ यद्वारुणो निर्वरुणताया एव । 

ता अस्य प्रजा वरुणान्मुमुचाना वृत्रः पाप्मागृह्णात् । 

स षक्षत हन्तो न्वेवैना अभितो भिषज्यानीति । 

स एतांस्त्रिदिवान्साकमेधानपश्यत् । 

तानाहरत् । 

तैरयजत । 

तैरेना वृत्रात्पाप्मनोऽभ्यमुञ्चत् । 

तद्यदेते त्रिदिवास्साकमेधा भवन्ति वृत्रादेवैतैः पाप्मनः प्रजा मुञ्चति । 

ता अस्य प्रजा वृत्रात्पाप्मनो मुमुचानास्सर्वास्साकं समैधयन्त । 

यत्साकं समैधयन्त तत्साकमेधानां साकमेधत्वम् । 

साकं ह वै प्रजया पशुभिरेधते य एवं वेद । 

अनीकवती प्रथमस्याह्नः प्रतिपद्भवति । 

आग्नेयः पशुः । 

अग्निना वा अनीकेनेन्द्रो वृत्रं पाप्मानमहन् । 

तद्यदनीकवती प्रतिपद्भवत्यग्निनानीकेन वृत्रं पाप्मानं हनानीति । 

अग्निनैवानीकेन द्विषन्तं पाप्मानं भ्रातृव्यं हन्ति य एवं वेद । 

क्रीडनी द्वितीयस्याह्नः प्रतिपद्भवति । 

आग्नेयश्चैन्द्रा ग्नश्च पशू । 

तद्यत्क्रीडनी प्रतिपद्भवति यदेव प्रजा वृत्रात्पाप्मनो मुमुचाना आक्रीडन्त
तस्मात्क्रीडनी । 

अथो हेन्द्रो वृत्रं हनिष्यन्मरुत उवाच परशुवधहस्ता मामभितः परिक्रीडत स
वीतभीर्वृत्रं पाप्मानं हनानीति । 

तमु ह मरुतः परशुवधहस्ता अभितः परिचिक्रीडुः । 

स ह वीतभीर्वृत्रं पाप्मानमहन् । 

वीतभीर्ह वै द्विषन्तं पाप्मानं भ्रातृव्यं हन्ति य एवं वेद । 

आग्नेयः पशुर्यज्ञो वा अग्निर्नेद्यज्ञादग्नेरयामेति २३२
