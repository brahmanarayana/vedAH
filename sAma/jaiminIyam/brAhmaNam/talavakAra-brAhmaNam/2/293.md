+++
title = "२९३"

+++

 

जितिर्वा एता व्याहृतयः । 

जितिः पञ्चरात्रः । 

जयति जयति य एवं वेद । 

सा वा एषा सर्वस्यान्या जितिस्सर्वस्यान्या पराजितिः । 

सर्वं वा एतेन देवा असुरानजयन् । 

सर्वमसुराः पराजयन्त । 

सर्वमेव द्विषन्तं भ्रातृव्यं जयति सर्वमस्य द्विषन्भ्रातृव्यः पराजयते य
एवं वेद । 

अथैते सन्तता भवन्ति । 

यथा ह वै दारूणि वर्ध्रेण सन्ततानि रथस्य वानसो वैवं स्तोमैः
पञ्चरात्रस्सन्ततः । 

प्राणा ह खलु वै स्तोमाः । 

प्राणैः पुरुषस्सन्ततः । 

सं ह तायते य एवं वेद । 

तस्य द्वौ-द्वौ स्तोमौ युक्तावहर्वहतः । 

द्वौ-द्वौ वै युक्तानां वहिष्ठौ । 

युक्तेन तत्र गच्छति यत्र जिगमिषति २९३
