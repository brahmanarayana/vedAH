+++
title = "२९८"

+++

 

चक्रवती सदोहविर्धाने भवत उलूखलबुध्नो यूप उत्क्रान्त्या अनपभ्रंशाय । 

यद्धि ते तत्र कुर्वाणा इवासीरन्नपभ्रंशो हैषां सः । 

शम्यापरासं यन्ति । 

एते ह वै स्वर्गस्य लोकस्य विक्रमा यच्छम्यापरासाः । 

स्वर्गस्यैव तल्लोकस्य विक्रमान्क्रममाणा यन्ति । 

घ्नन्त आक्रोशन्तो यन्ति । 

एतद्वै बलस्य रूपं यद्धतमाक्रुष्टम् । 

सरस्वत्या यन्ति । 

वाग्वै सरस्वती । 

वागु देवयानः पन्थाः । 

देवयानेनैव तत्पथा यन्ति । 

प्रतीपं यन्ति । 

प्रतीपमिव वै स्वर्गो लोकः । 

स्वर्गमेव तल्लोकं प्रतिपद्यन्ते । 

प्राञ्च उदञ्चो यन्ति । 

प्राङिव ह वा उदङ्स्वर्गो लोकः । 

स्वर्गमेव तल्लोकं रोहन्तो यन्ति । 

आ प्रक्षात्प्रास्रवणाद्यन्ति । 

एष उ ह वै वाचोऽन्तो यत्प्रक्षः प्रास्रवणः । 

यत्रो ह वै वाचोऽन्तस्तत्स्वर्गो लोकः । 

स्वर्गमेवैतल्लोकं गच्छन्ति २९८
