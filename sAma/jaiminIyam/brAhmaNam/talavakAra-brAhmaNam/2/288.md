+++
title = "२८८"

+++

 

अथैष प्राजापत्यः । 

प्रजननकामो हैतेन यजेत । 

प्रजापतिर्वा अकामयत बहुः प्रजया पशुभिः प्रजायेयेति । 

स एतं चतूरात्रमपश्यत्तमाहरत् । 

तेनायजत । 

तस्यैते त्रिवृत्पञ्चदशा स्तोमा भवन्ति सप्तदशैकविंशाः । 

ऊनातिरिक्ता मिथुनाः प्रजनयः । 

ऊनमन्यस्यातिरिक्तमन्यस्य । 

ऊनातिरिक्ताद्वै मिथुनात्प्रजाः पशवः प्रजायन्ते । 

त्रिवृच्च पञ्चदशश्च तन्मिथुनं प्रजननम् । 

सप्तदशश्चैकविंशश्च तन्मिथुनं प्रजननं तद्यन्मिथुनं प्रजननं तन्मा
प्रजनयादिति । 

ततो वै स बहुः प्रजया पशुभिः प्राजायत । 

बहुरेव प्रजया पशुभिः प्रजायते य एवं वेद । 

अथो आहुस्तासामेव प्रजानां सृष्टानां परावापादबिभेदिति । 

स एतं चतूरात्रं यज्ञमपश्यत् । 

तमाहरत् । 

तेनायजत । 

तस्याग्निष्टोमावभितो भवत उक्थ्यौ मध्ये । 

ब्रह्म वा अग्निष्टोमः प्रजाः पशव उक्थ्यानि ब्रह्मणैव तदुभयतः प्रजाः
पशून्परिगृह्णीतेऽपरावापाय । 

नास्य वित्तं परोप्यते य एवं वेद २८८
