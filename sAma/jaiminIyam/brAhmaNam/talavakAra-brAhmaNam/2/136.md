+++
title = "१३६"

+++

 

त्रिवृता तेजस्कामो ब्रह्मवर्चसकामोऽग्निष्टुता यजेत पञ्चदशेन
वीर्यकामस्सप्तदशेन पशुकामः प्रजननकाम एकविंशेन
प्रतिष्ठाकामस्त्रिणवेनौजस्कामस्त्रयस्त्रिंशेन श्रीकामः । 

तदु वा आहुर्वदनमेवैतत्सर्वं य एवायं चतुष्टोमोऽग्निष्टोमः । 

तेनैव यजेतेति । 

अयं वै त्रिवृदयं पञ्चदशोऽयं सप्तदशोऽयमेकविंशः । 

इमान्वै प्राणानग्निरन्वायत्तः । 

स योऽनूचानस्सन्न विरोचेत स एतेन यजेतेति । 

यथा ह वै निष्कश्शमलगृहीत एवं स योऽनूचानस्सन्न विरोचते । 

अग्ना उ वा एतं प्रास्यन्ति यमग्निष्टुता याजयन्ति । 

तद्यथा निष्कं शमलगृहीतमग्नौ प्रास्य तस्यायोघनेन सर्वं शमलं निर्हन्यादेवं
हैवास्य सर्वं पाप्मानं निर्घ्नन्ति । 

सोऽपहतपाप्मा तेजस्वी ब्रह्मवर्चसी भवति । 

अथो आहुर्यस्मिन्नेव पशव्ये सति पशवो न रमेरन्स एनेन यजेतेति । 

यथा ह वै जरत्कष एवं स यस्मिन्पशव्ये सति पशवो न रमन्ते । 

तस्य रेवतीष्वग्निष्टोमसाम भवति । 

आपो वै रेवतयः । 

अग्ना उ वा एतं प्रास्यन्ति यमग्निष्टुता याजयन्ति १३६
