+++
title = "१९४"

+++

 

तासु गायत्रमुक्तब्राह्मणम् । 

अथामहीयवम् । 

प्रजापतेर्वा आमहीयवम् । 

प्राजापत्य एष यज्ञः प्रजापतेरेवाप्त्यै । 

अथ सैन्धुक्षितं क्षत्रसाम । 

क्षत्रेणाभिषिच्यमानोऽभिषिच्याता इति । 

अथाभीकमभिषिक्त्यै रूपम् । 

पुनानस्सोम धारयेत्युभयरूपा बृहती भवति । 

एषा उभयसामनी उद्ययाम । 

तस्मादेतां कुर्वन्त्येव बृहत्साम्नः कुर्वन्ति रथन्तरसाम्नः । 

तासु रौरवं प्रज्ञातमग्निष्टोमसाम । 

प्रज्ञातमग्निष्टोमसाम नेदन्तरयामेति । 

अथ वाजजिदन्नं वै वाजोऽन्नाद्यस्यैवावरुद्ध्यै । 

अथ दैर्घश्रवसमन्नं वै दैर्घश्रवसमन्नाद्यस्यैवावरुद्ध्यै । 

अथार्कपुष्पमन्नं वा अर्कोऽन्नाद्यस्यैवावरुद्ध्यै । 

अथ समन्तम् । 

समन्तैनं श्रीरसदिति । 

अथ यौधाजयं त्रिणिधनं सवनानां कॢप्त्यै । 

अथौशनमन्त्यं साम अन्त्येन साम्नान्त्यं स्वर्गं लोकमश्नवाता इति । 

अथ रथन्तरम् । 

ब्रह्म वै रथन्तरम् । 

ब्रह्मसव एषः । 

ब्रह्मणाभिषिच्यमानोऽभिषिच्याता इति । 

अथ वामदेव्यं शिवं शान्तं सुष्वाणमनुवर्ताता इति । 

अथो पशवो वै वामदेव्यं पशूनामेवावरुद्ध्यै । 

अथ नौधसं प्रज्ञातं ब्रह्मसाम । 

प्रज्ञातं ब्रह्मसाम नेदन्तरयामेति । 

अथ कालेयं कं सुष्वाणायासदिति । 

अथो कालं सुष्वाणोऽश्नवाता इत्यथो तं कालयातं योऽस्य काल्योऽसदिति । 

यस्ते मदो वरेण्य इत्यार्भवस्य पवमानस्यान्धस्वतीर्गायत्र्\! यो भवन्ति । 

अन्नं वा अन्धः । 

तदेनं तत्सुष्वाणमेव पवमानमुखेऽन्नाद्येन समर्धयन्ति १९४
