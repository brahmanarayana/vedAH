+++
title = "०४१"

+++

 

अथ ह वै त्रयः पूर्वेऽग्नय आसुर्भूपतिर्भुवनपतिर्भूतानां पतिः । 

अयं वै लोको भूपतिरन्तरिक्षं भुवनपतिरसावेव लोको भूतानां पतिः । 

अथ हायं भूतिर्नाम । 

तेषां ह वषट्कारश्शीर्षाणि चिच्छेद । 

त इमास्तिस्रः पृथिवीः प्रविविशुः । 

तस्माद्यदग्निहोत्रस्य वाज्यस्य वावस्कन्देत्तदभिमृशेद्भूपतये स्वाहा
भुवनपतये स्वाहा भूतानां पतये स्वाहेति । 

एतेषु हैवास्याग्निषु हुतमस्कन्नं भवति । 

अथ ह वै त्रयः पूर्व ऋषय आसुश्शूर्पंयवमस्ह्वाना अन्तर्वान्कृषिस्सोल्वालाः
। 

ते ह यज्ञस्य कृन्तत्राणि ददृशुः । 

तस्यैताः प्रायश्चित्तीर्ददृशुः शं च म उप च म आयुश्च मे भूयश्च मे यज्ञ
शिवो मे सन्तिष्ठस्व यज्ञ स्विष्टो मे सन्तिष्ठस्व यज्ञारिष्टो मे
सन्तिष्ठस्वेति । 

तस्मादेता दर्शपूर्णमासाभ्यां वा चातुर्मास्यैर्वा पशुबन्धेन वा सौम्येन
वाध्वरेणेष्ट्वोपरिष्टाज्जपेत् । 

यदेवात्र यज्ञस्य विधुरं भवति तदेव तेन शमयति । 

प्राण एवाविषुवतो व्यानो विषुवानपानो यदूर्ध्वं विषुवतः । 

अपानो वा इदं सर्वमाहरति । 

तस्माद्वयं परस्ताद्विषुवतोऽर्वाचष्षडहानुपैमः ४१
