+++
title = "१५१"

+++

 

अथैष तीव्रसोमः । 

प्रजाकामो हैतेन यजेत । 

तनुरिव ह वा एष योऽप्रजः । 

प्रजयो ह वै पुरुषस्तीव्रो बहुलः । 

प्रजया तीव्रो बहुलोऽसानीति । 

अथो आहुः पशुकाम एवैनेन यजेतेति । 

तनुरिव ह वा एष योऽपशुः । 

पशुभिर्ह वै पुरुषस्तीव्रो बहुलः । 

पशुभिस्तीव्रो बहुलोऽसानीति । 

स सप्तदशो भवति । 

एष ह वै तीव्रो बहुलो यत्सप्तदशः । 

प्रजया पशुभिस्तीव्रो बहुलोऽसानीति । 

तस्योभे बृहद्र थन्तरे सामनी भवतः । 

एते ह वै तीव्रे बहुले यदुभे बृहद्र थन्तरे । 

प्रजया पशुभिस्तीव्रो बहुलोऽसानीति । 

तस्य वडवा गर्भिणी दक्षिणा भवति । 

एषा ह वै तीव्रा बहुला यद्वडवा । 

तीव्रा तेन बहुला यद्गर्भिणी । 

तीव्रा तेन बहुला यदुभयतोदती । 

तीव्रा तेन बहुला यदेका सती बह्वीर्गा अर्हति । 

प्रजया पशुभिस्तीव्रो बहुलोऽसानीति । 

अथो आहुर्धेनुशतमेवास्य नानावत्सं दक्षिणा स्यादिति । 

एतद्ध वै तीव्रं बहुलं यद्धेनुशतम् । 

तीव्रं तेन बहुलं यच्छतम् । 

तीव्रं तेन बहुलं यदस्य पयः । 

तीव्रं तेन बहुलं यदस्य वत्साः । 

प्रजया पशुभिस्तीव्रो बहुलोऽसानीति १५१
