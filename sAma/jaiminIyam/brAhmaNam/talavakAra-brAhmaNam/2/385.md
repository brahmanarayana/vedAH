+++
title = "३८५"

+++

 

तत्सप्ताक्षरणिधनं भवति । 

सप्त वै प्राणाः । 

प्राणैरेव तत्समृध्यमाना यन्ति प्राणेषु प्रतितिष्ठन्तः । 

अन्वहं गौरिवीतं भवति । 

अतिरिक्तं वा एतद्ब्रह्मणो यद्गौरिवीतम् । 

अतिरिक्तान्येतान्यहानि यान्यहीनस्य । 

अतिरिक्ता एव तदतिरिक्तं ब्रह्मणो रसं दधतो यन्ति । 

अन्वहं प्लवो भवति स्वर्गस्यैव लोकस्य समष्ट्यै । 

ए इत्येवान्तरिक्षमतिप्लवन्ते । 

आति विश्वानि दुरिता तरेमेति यत्किं च यज्ञस्य दुष्टुतं दुश्शस्तं विधुरं
तदतितरन्ति । 

तद्द्वादशाक्षरणिधनं भवति । 

द्वादश मासास्संवत्सरः । 

मासेष्वेव तत्संवत्सरे प्रतितिष्ठन्तो यन्ति । 

तदाहुः प्रेव वा एतेऽस्माल्लोकाच्च्यवन्ते य एतान्पराचष्षडहानुपयन्तीति । 

ओकोनिधनं षष्ठेऽहनि कुर्युः । 

अयं वै लोकः पुरुषस्यौकः । 

अस्मिन्नेवैतल्लोके प्रतितिष्ठन्ति । 

तद्वेवाचक्षते प्रहितोस्संयोजनमिति । 

अहोरात्रे वै प्रहितौ । 

प्रहिते इव ह्येते चरतः । 

अथ ह वा एतत्षडहा वीव छिद्यन्ते यदा षष्ठमहरागच्छन्ति । 

स यथाश्वं संयोजनेन संयुज्यादेवमेवैतेन साम्ना षडहान्संयुञ्जन्तो यन्ति । 

तदाहुः कार्यमोकोनिधनं पृष्ठ्ये षडहा३इति ना३इति । 

नेति ब्रूयात् । 

एतदग्रा वै षडहा यत्पृष्ठ्य एतदन्ता । 

एतं वावैतेन प्रेप्स्यन्त्येतमभीवर्तेनैतं प्लवेनैतं सुज्ञानेन । 

पुनःप्रयोग इव स्याद्यदेतदत्र कुर्युः । 

तस्मादेतदत्र न कार्यमिति ३८५
