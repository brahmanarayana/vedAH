+++
title = "१२६"

+++

 

तेन हैतेनोदरश्शाण्डिल्य इयक्षां चक्रे । 

तस्य ह मनस्येवास एकत्रिकेण यजेयेति । 

न ह तु कस्मै चनोवाच । 

अथ हास्य जाया गन्धर्विण्यास । 

तां हायं गन्धर्व उपन्येयाय । 

तां होवाचैकत्रिक इति वै यज्ञक्रतुर्दारुण इवास्ति । 

तेन वै ते पतिर्यक्ष्यत इति । 

सा हेयं पतिं पप्रच्छैकत्रिक इति वै यज्ञक्रतुर्दारुण इवास्ति । 

सत्यं त्वं तेन यक्ष्यसा३इति । 

स होवाच यदहमिदं नैव कस्मै चनावोचं मनस्येव मेऽभूत्कस्त इदमवोचदिति । 

यो मायं गन्धर्व उपन्यैतीति । 

तं वै त्वं पृच्छतादिति होवाच । 

यष्टव्यं तेना३न यष्टव्या३मिति । 

तं ह पप्रच्छ यष्टव्यं तेना३न यष्टव्या३मिति । 

स होवाच यथा वा एनं स वेदैवमेनं वयं विद्मः । 

यस्त्वस्येत्थं स्तोत्रं विद्यात्स एनेन यजेतेति यथैनेनादः
प्रजापतिस्तुष्टुवे । 

तेनो ह स नोपदधर्ष यष्टुम् १२६
