+++
title = "१९८"

+++

 

अथैते सरस्वतश्च सरस्वत्याश्च । 

एतद्वै दैव्यं मिथुनं प्रजननं यत्सरस्वांश्च सरस्वती च । 

दैव्येन मिथुनेन प्रजाया इति । 

तदाहुः पुंसः पूर्वा कार्या स्त्रिया उत्तरा । 

तथा सुष्वाणस्यानपगल्भ्यो राजपुत्र आजायत इति । 

तदु वा आहुर्वायुर्वै रेतोधाः । 

प्रजननं सरस्वती । 

तौ सरस्वन्तं मिथुनात्प्रजनयतः । 

अथो वाशिता वै पूर्वा धावत्यन्वमृषभः सरस्वत्या एव पूर्वा कार्येति । 

एतदु हैतत्सरस्वतस्त्वेव पूर्वा कार्या । 

अथ ब्राह्मणस्पत्या ब्रह्मण्य क्षत्रं सूयाता इति । 

अथ सावित्री सवितृप्रसूतस्सूयाता इति । 

अथैते उभे प्रतिपदौ भवतः । 

उभे ह्यत्र सामनी क्रियेते । 

अभिवन्नवर्चं भवत्यभिषिक्त्यै रूपम् । 

अथो तेनैव त्रिवृत स्तोमान्न यन्ति । 

सवत्षडृचं भवति । 

सामानं वदन्तीभिस्सूयाता इति । 

वृषण्वद्भवति । 

अयं वृषाभिषिच्यमानोऽभिषिच्याता इति । 

चतुरृचं भवति चतुष्पदां पशूनामवरुद्ध्यै । 

परोक्षं द्विपदा भवन्ति द्विपदां पशूनामवरुद्ध्यै । 

पर्यासो भवति यः पर्यासे कामस्स म उपाप्तोऽसदिति १९८
