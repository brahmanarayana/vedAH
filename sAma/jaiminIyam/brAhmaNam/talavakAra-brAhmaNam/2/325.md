+++
title = "३२५"

+++

 

अथैष त्रिककुप् । 

प्रजननकामो हैतेन यजेत । 

त्रिवृत्पञ्चदशौ स्तोमौ भवतः । 

ऊनातिरिक्तौ मिथुनौ प्रजनी । 

ऊनमन्यस्यातिरिक्तमन्यस्य । 

ऊनातिरिक्ताद्वै मिथुनात्प्रजाः पशवः प्रजायन्ते । 

ताभ्यां त्रिवृतं स्तोमं पर्यूहन्ति । 

तमेव तौ प्रजनयतः । 

सप्तदशैकविंशौ स्तोमौ भवतः । 

ऊनातिरिक्तौ मिथुनौ प्रजनी । 

ऊनमन्यस्यातिरिक्तमन्यस्य । 

ऊनातिरिक्ताद्वै मिथुनात्प्रजाः पशवः प्रजायन्ते । 

ताभ्यां सप्तदशं स्तोमं पर्यूहन्ति । 

तमेव तौ प्रजनयतः । 

त्रिणवस्त्रयस्त्रिंशौ स्तोमौ भवतः । 

ऊनातिरिक्तौ मिथुनौ प्रजनी । 

ऊनमन्यस्यातिरिक्तमन्यस्य । 

ऊनातिरिक्ताद्वै मिथुनात्प्रजाः पशवः प्रजायन्ते । 

ताभ्यां त्रिणवं स्तोमं पर्यूहन्ति । 

तमेव तौ प्रजनयतः । 

तदाहुराप्यन्ते वा एतत्स्तोमा आप्यन्ते छन्दांस्याप्यन्ते देवता आप्यन्त
ऋतवो गृहा यदेष पृष्ठ्यष्षडह आप्यन्त इति । 

आग्नेयीष्वयातयाम्नीषु सप्तमेऽहनि स्तुवीरन् । 

अग्निर्वै देवानामयातयामा । 

अग्निमेव तद्देवानामयातयामानं पश्यन्तो यजन्ते । 

षन्द्री ष्वयातयाम्नीष्वष्टमेऽहनि स्तुवीरन् । 

इन्द्रो वै देवानामयातयामा । 

इन्द्र मेव तद्देवानां अयातयामानं पश्यन्तो यजन्ते । 

वैश्वदेवीष्वयातयाम्नीषु नवमेऽहनि स्तुवीरन् । 

विश्वे वै देवा देवानामयातयामानः । 

विश्वानेव देवांस्तद्देवानामयातयाम्नः पश्यन्तो यजन्ते । 

सर्वस्तोमोऽतिरात्रो भवति सर्वेषां लोकानामभिजित्या अभिक्रान्त्यै । 

सर्वं हीदं स्तोमा एव । 

अथो यानिमानेकैकान्स्तोमानुपागाम तान्सार्धमृद्ध्वा तेषु
प्रतिष्ठायोदृचमश्नवामहा इति ३२५
