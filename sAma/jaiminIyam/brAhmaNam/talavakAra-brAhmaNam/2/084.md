+++
title = "०८४"

+++

 

तस्य बृहत्पृष्ठं भवति । 

इदं वै रथन्तरमदो बृहत् । 

आसन्नमिव वा इदं प्ररिक्तमिवादः प्ररिक्त्या एव । 

तस्य प्र यो रिरिक्षे ओजसेत्येतासु गारं ब्रह्मसाम भवति गरस्यैवापहत्यै । 

तदु वा आहुर्या इद्वै ताः कामदुघा आसन्नेतेन वाव ता यज्ञेन
परिगृह्याहरतामिति । 

तस्य त्रिवृत्प्रातस्सवनं भवति त्रिवृत्तृतीयसवनं द्वादशं माध्यन्दिनं सवनम्
। 

द्वादशाक्षरा वै जगती । 

पशवो जगती पशवः कामदुघाः । 

ब्रह्म वै त्रिवृत् । 

ब्रह्मणा वै एनास्तदुभयतः परिगृह्याजह्रतुः । 

तासामेका श्रवणा दुहे । 

तां भूमावुपोपतुः । 

तामेतां वक्रेण दारुणान्विच्छन्ति लाङ्गलेन विश एका तां वणिज्यया ब्रह्मैका
तां ब्रह्मचर्येण क्षत्रमेका तां राजानुचर्येण । 

अथ यास्तिस्रः परिशिष्टा आसुस्तानि हैवोक्थानि चक्रतुः । 

स एष उक्थ्यो यज्ञः । 

शश्वद्धैष एव प्रथम उक्थ्यानामथ ततोऽग्निष्टोमा एव पराञ्चः । 

स यः पशुकाम स्यात्स एतेन यजेत । 

तस्मिन्नु ह तर्ह्युभे बृहद्र थन्तरे कुर्युः । 

द्वया उ ह वै पशवः । 

राथन्तरा अन्ये बार्हता अन्ये । 

ये ह वा अन्यतोदन्ताः पशवस्ते राथतरा य उभयतोदन्तास्ते बार्हताः । 

उभयेषामेव पशूनामवरुद्ध्यै । 

स उक्थ्यो भवति पशवो वा उक्थानि पशूनामेवावरुद्ध्यै । 

तस्योद्वंशीयमच्छावाकसाम भवति सर्वपृष्ठरूपं पृष्ठानि वै
पशवोऽभिपूर्वाणामेव पशूनामवरुद्ध्यै
८४
