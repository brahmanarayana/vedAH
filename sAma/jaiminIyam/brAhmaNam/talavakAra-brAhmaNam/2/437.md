+++
title = "४३७"

+++

 

तस्य बृहत्पृष्ठं भवति वामदेव्यं मैत्रावरुणसाम श्यैतं ब्रह्मसाम । 

अदो वै बृहदन्तरिक्षं वामदेव्यमिदमेव श्यैतम् । 

रथन्तरस्यैषा तनूः । 

सैषा समीची क्ळ्प्ति स्वर्ग्या । 

तया हैतया कॢप्त्या सम्यञ्च एव स्वर्गं लोकं रोहन्ति । 

सम्यञ्चो वै प्राणापानव्यानाः । 

आ च परा च सञ्चरन्त्ययातयामानः । 

आयुष्मन्तो ह भवन्त्येनया तुष्टुवानाः । 

तस्य द्वयानि स्तोत्राणि भवन्ति चतुर्विंशान्येकानि षट्त्रिंशान्येकानि । 

ततो यानि चतुर्विंशानि चतुर्विंशत्यर्धमासो वै संवत्सरोऽर्धमासश एव
तैस्संवत्सरमाप्नुवन्ति । 

अथ यानि षट्त्रिंशानि षट्त्रिंशदक्षरा वै बृहती । 

बृहती स्वर्गो लोकस्साम्राज्यं बृहत्यामेव तत्स्वर्गे लोके साम्राज्ये
प्रतितिष्ठन्तो यन्ति । 

अथो हैषामेतेनैव षट्त्रिंशेन स्तोमेन पर्वशस्संवत्सर आरब्धो भवति । 

द्वादश वै संवत्सरस्य पौर्णमासीर्द्वादशाष्टका द्वादशामावास्याः । 

तदेवैतेन षट्त्रिंशेन स्तोमेन पर्वशस्संवत्सरमारभन्ते ४३७
