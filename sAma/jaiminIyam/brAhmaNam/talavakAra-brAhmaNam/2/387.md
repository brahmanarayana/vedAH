+++
title = "३८७"

+++

 

तद् आहुरात्मा वै पृष्ठ्यष्षडहोऽन्नं सप्तदशः । 

यत्पृष्ठ्यात्षडहात्सप्तदशं निर्हरेयुरन्नाद्यं बहिर्धा कुर्युरशनायुका
स्युः । 

त्रयस्त्रिंशादेवोपेत्यमिति । 

त्रयस्त्रिंशद्वै सर्वा देवताः । 

सर्वा उ ह वै देवतास्सम्पद्य प्रजापतिमुद्वा आप्नुवन्ति न वा । 

तत्तत्समादेव सममुपयन्ति । 

वर्ष्मणो वा वर्ष्म । 

वर्ष्म हि पिता । 

अथो उत्क्रान्तिरेव । 

पिता हि पुत्राच्छ्रेयान् । 

त उक्थ्या भवन्ति पशवो वा उक्थानि पशूनामेवावरुद्ध्यै । 

तदाहुर्विलोमेव वा एतद्यज्ञः क्रियते यदाग्निष्टोमौ विश्वजिदभिजितौ
भवतोऽग्निष्टोमो विषुवानुक्थ्या स्वरसामानः । 

सर्व एवाग्निष्टोमाः कार्या इति । 

वर्ष्म वा अग्निष्टोमो वर्ष्म विषुवान् । 

वर्ष्मणैव तद्वर्ष्म सन्दधति । 

वर्ष्मणा वर्ष्म रोहन्ति । 

तेजो वा अग्निष्टोमस्तेजो विषुवांस्तेजसैव तत्तेजस्सन्दधति तेजसा तेजो
रोहन्ति । 

अथ ह काम्यकीया इति सत्रिणोऽयस्थूणगृहपतयस्सत्रं निषेदुः । 

तान्हेन्द्र द्युम्नो भाल्लबेयोऽभिप्रधावयां चकार -पुत्रं विषुवता
स्तावयिष्यामीति । 

तेषां ह पृष्ठ्यस्य षडहस्यैकेनाह्नास्तुतमाजगाम । 

स होवाच साधु हैवाकृत यदस्तोढ्वम् । 

यत्त्वहमिहाभविष्यमन्यथातो विषुवन्तमकल्पयिष्यमिति । 

कथं भगवोऽकल्पयिष्य इति हैनं पुत्र उवाच । 

स होवाच पुरस्तादेव पृष्ठ्यस्य षडहस्याभिजितमुपेत्य पृष्ठ्यादेव
षडहात्स्वरसाम्न उपैष्यमिति ३८७
