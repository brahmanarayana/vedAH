+++
title = "२२४"

+++

 

अथैते उष्णिक्ककुभौ माध्यन्दिनं सवनमभि प्रत्याहरन्ति । 

प्रजा वै छन्दसामुष्णिक्ककुभौ । 

तयोर्बृहतो मारुतस्य सामनी भवतः । 

द्यौताने वा देवसामे । 

छन्दांसि वै स्वर्गो लोकः । 

स यथा प्रियं पुत्रमारभ्य याचेत्सखा वा सखायमनुसंविदमेवमेवैतत्सर्वाणि
छन्दांस्यारभ्य मध्यतो वियन्ति । 

तयोरन्यतरस्यां ब्रह्मसाम । 

ब्रह्म वै ब्रह्मसाम । 

यजमानकामो वा एष यद्ब्रह्मसाम । 

स्व एव तदायतने यजमानं कामैस्समर्धयन्ति । 

सप्तदशं होतुः पृष्ठं भवति । 

प्रजापतिर्वै सप्तदशः । 

प्रजापतिमेवैतन्मध्यतो वियन्ति । 

एकविंशं मैत्रावरुणस्य । 

द्वादश मासाः पञ्चर्तवस्त्रय इमे लोका असावादित्य एकविंशः । 

एतमेवैतन्मध्यतो वियन्ति । 

त्रिणवं ब्राह्मणाच्छंसिनः । 

त्रिणवा इमे लोकाः । 

इमानेवैतल्लोकान्मध्यतो वियन्ति । 

षोडशमच्छावाकस्य । 

इन्द्रि यं वै वीर्यं षोडशी । 

इन्द्रि येणैव तद्वीर्येण समृध्यन्ते । 

षोडशमु एवादोऽच्छावाकस्य । 

तद्द्वात्रिंशत् । 

द्वात्रिंशदक्षरानुष्टुप् । 

योऽनुष्टुभि कामस्स न उपाप्तोऽसदिति २२४
