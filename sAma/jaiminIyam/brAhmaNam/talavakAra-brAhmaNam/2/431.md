+++
title = "४३१"

+++

 

ते सतिसदो ह वा अन्ये सत्रसदोऽन्ये । 

सत्येवान्ये सीदन्ति सत्रमन्य आसते । 

ते हैव सतिसदो य एवं विद्वांसो दीक्षन्ते । 

एतासु हि देवतासु सति सीदन्तो यन्ति । 

ते ह ते सर्वं पाप्मानमपघ्नते । 

अथ य एते शिखाच्छिन्नाः प्रसर्पमिच्छमाना आवेष्टन्ते ते हैव सत्रसदः । 

य एवं विद्वांसमुपवदति यथैता देवता ऋत्वानीयादेवं नेत्येतासु ह्येवैनं
देवतासु प्रपन्नमेतासु वसन्तमुपवदति तस्य हैतस्य नैव का
चनार्तिरस्ति य एवं वेद । 

य एवैनमुपवदति स आर्तिमार्च्छति । 

तानि वा एतानि संवत्सरस्य दशैवाहान्यतिरात्रावारम्भणीयमहाव्रतीये अहनी
पृष्ठ्याभिप्लवौ विश्वजिदभिजितौ स्वरसामानश्च विषुवांश्च । 

प्रवतिर्ह कौशान्तेयः कुसुर्बिन्दस्यौद्दालकेर्ब्रह्मचार्यास । 

तं होवाच सोम्य सूतपुत्र कति ते पिता संवत्सरस्याहान्यमन्यतेति । 

दशेति होवाच । 

दश वावेति होवाच दशाक्षरा विराडन्नं विराड्वैराजो यज्ञः । 

कत्येवामन्यतेति । 

नवेति होवाच । 

नव वावेति होवाच । 

नव वै पुरुषे प्राणाः । 

प्राणैरु यज्ञस्तायते । 

कत्येवामन्यतेति । 

आष्टाविति होवाच । 

अष्टौ वावेति होवाच । 

अष्टाक्षरा गायत्री । 

गायत्रो यज्ञः । 

कत्येवामन्यतेति । 

सप्तेति होवाच । 

सप्त वावेति होवाच । 

सप्त वै छन्दांसि छन्दोभिर्यज्ञस्तायते । 

कत्येवामन्यतेति । 

षडिति होवाच । 

षड्वावेति होवाच । 

षड्वा ऋतवस्संवत्सरः । 

संवत्सरो यज्ञः । 

कत्येवामन्यतेति । 

पञ्चेति होवाच । 

पञ्च वावेति होवाच । 

पाङ्क्तो यज्ञः । 

पाङ्क्ताः पशवः । 

पशवो यज्ञः । 

कत्येवामन्यतेति । 

चत्वारीति होवाच । 

चत्वारि वावेति होवाच । 

चतस्रो दिशश्चतुष्पदाः पशवश्चत्वारि छन्दांसि यज्ञवाहो गायत्री
त्रिष्टुब्जगत्यनुष्टुप् । 

कत्येवामन्यतेति । 

त्रीणीति होवाच । 

त्रीणि वावेति होवाच । 

त्रिषवणो यज्ञस्त्रयः प्राणापानव्यानास्त्रय इमे लोकाः । 

कत्येवामन्यतेति । 

द्वे इति होवाच । 

द्वे वावेति होवाच । 

अहोरात्रावेवेति । 

द्वाविमौ लोकावाविष्टमाविव द्वौ प्राणापानौ द्विपात्पुरुषः । 

कत्येवामन्यतेति । 

एकमिति होवाच । 

एकं वावेति होवाच । 

अहरेवेति । 

तदिदमहरभूदह श्वो भविता । 

तदेतदहरहरित्येव प्रोच्यते । 

सा हैषा संवत्सरस्य प्रतिष्ठा यदहः । 

स यो हास्यतां प्रतिष्ठां वेद प्रतितिष्ठति । 

एषो एवास्यैकता । 

स यो हास्यैतामेकतां वेदैकधा हैनं भूत्वा श्रीस्सचते । 

तदाहुर्भूतं भूया३भविष्या३दिति । 

भूतमेव भूयो भविष्यत इति ब्रूयात् । 

भूता इमे लोका भूतोऽयमग्निर्वायुरसावादित्य इन्द्र श्चन्द्र माः । 

एते वै भूतस्य भविष्यतश्चेशते । 

तस्माद्भूतमेव भूयो भविष्यत इति ४३१
