+++
title = "३१९"

+++

 

तद्वेतस्य परिचक्षते यदेनत्सत्रमेव मन्यन्ते सत्रं ह स्मैतत्पुरोपयन्ति । 

अनेन ह त्वाव सत्रियाश्च दक्षिणावन्तश्च स्तोमा विज्ञायन्ते । 

उभयतोऽतिरात्रा एव सत्रिया अन्यतरतोऽतिरात्रा दक्षिणावन्तः । 

स य एनेन दक्षिणावता यजेत पुरस्तादग्निष्टोमं कृत्वा यजेत । 

अथ यस्यैतस्य पृष्ठ्यस्य षडहस्य स्तोमाः पञ्चमेऽहनि महाव्रतं
विश्वजित्स्तोमोऽतिरात्रः । 

इहेव च ह खलु वा एत इहेव च वाचं विप्रयुञ्जते ये यजन्ते ये सत्रमासते । 

तां दशमेनैवाह्ना सम्पादयन्ति । 

सम्पन्नायै वाचोऽविकृष्टायै प्रतिष्ठितायै महाव्रतमुपेतमसदिति । 

अन्नं वै महाव्रतम् । 

अन्नाद्यस्यैवावरुद्ध्यै । 

विश्वजित्स्तोमोऽतिरात्रो भवति । 

पराङिव ह वा एषः । 

स्वर्गमेव लोकमभिनिर्मृष्टो यद्विश्वजित्स्तोमोऽतिरात्रः । 

पराङेवैतेन स्वर्गं लोकमेति । 

तद्यच्चतुर्थस्तोम एकविंशो भवति प्रतिष्ठा वा एकविंशस्तेनैवास्यां
प्रतितिष्ठति ३१९
