+++
title = "००८"

+++

 

क्त्च्ता उ वा एतौ विश्वजिदभिजितौ । 

अष्टावन्यस्सत्रिंशिनीर्विराजस्सम्पद्यन्तेऽष्टावन्यः । 

अयं वै लोकोऽभिजिदसौ विश्वजित् । 

पशव स्वरसामानः । 

तद्यदभिजिता स्तुत्वा स्वरसामभि स्तुवतेऽस्मिन्नेवैतल्लोके
पशून्प्रतिष्ठापयन्ति । 

अथ यत्स्वरसामभि स्तुत्वा विश्वजिता स्तुवते तस्मादमुतःप्रदानात्पशवो
जीवन्ति । 

तस्य वा एतस्य वैषुवतस्याह्नो दश च पञ्चविंशानि स्तोत्राणि भवन्ति द्वे च
स्तोत्रिये । 

ततो यानि दश पञ्चविंशानि स्तोत्राणि महाव्रतं तत् । 

तैरस्य वैषुवतेऽहनि महाव्रतमुपेतं भवति । 

अथ ये द्वे स्तोत्रिये आदित्य एव स एतस्मिन्नहन्प्रतिष्ठितः । 

अथ ह स्म वा एतत्पुरा त्रिर्महाव्रतमुपयन्त्यारम्भणीयेऽहन्वैषुवते
महाव्रतीये । 

तस्य वा एतस्यारम्भणीयस्याह्नश्चतुर्दश च पञ्चविंशानि स्तोत्राणि भवन्ति दश
च स्तोत्रियाः । 

ततो यानि चतुर्दश पञ्चविंशानि स्तोत्राणि महाव्रतं तत् । 

तैरस्यारम्भणीयेऽहनि महाव्रतमुपेतं भवति । 

अथ या दश स्तोत्रिया दशाक्षरा विराट् । 

अन्नं विराट् । 

तेनो हावसेन यन्त्या वैषुवतादह्नः । 

अथ ये द्वे स्तोत्रिये विषुवतोऽतिरिच्येते तदु हान्नपानम् । 

द्वयमु ह वा अन्नस्य रूपं यच्चैवाश्नाति यच्च पिबति । 

स यथाश्नंश्च पिबंश्चेयादेवमेवैतदेताभ्यां यन्त्या महाव्रतीयादह्नः । 

त एतं स्वर्गं लोकमागच्छन्ति । 

एतन्महाव्रतीयमहः । 

एष वाव स्वर्गो लोको यन्महाव्रतीयमहः । 

स य एतदेवं वेद त्रिरुपेतमस्य महाव्रतं भवति गच्छति स्वर्गं लोकम् ८
