+++
title = "१९५"

+++

 

तासु गायत्रमुक्तब्राह्मणम् । 

अथो संहितम् । 

ब्रह्म वै संहितम् । 

ब्रह्मसव एषः । 

ब्रह्मणाभिषिच्यमानोऽभिषिच्याता इति । 

अथ वाजदावर्य्यः । 

अन्नं वाजः । 

अन्नदावर्य्य एता अन्नाद्यस्यैवावरुद्ध्यै । 

अथ वारवन्तीयं वारितैनं श्रीरुपतिष्ठाता इति । 

अथो पशवो वै वारवन्तीयम् । 

पशूनामेवावरुद्ध्यै । 

अथ सभम् । 

सभमविभं सुष्वाणायासदिति । 

अथो सभं सुष्वाणोऽश्नवाता इति । 

अथ श्रुधीयं कीर्तिमत्साम । 

पुण्यैनं कीर्तिरुत्तस्थिवांसमनूत्तिष्ठादिति । 

पुरोजिती वो अन्धस इत्यन्धस्वतीरनुष्टुभो भवन्ति । 

अन्नं वा अन्धः । 

तदेनं तत्सुष्वाणमेवान्नाद्येन समर्धयन्ति । 

तासु नानदम् । 

षोडशी ह्यत्रापि क्रियते । 

अथ विशोविशीयं क्षत्रसाम क्षत्रेणाभिषिच्यमानोऽभिषिच्याता इति । 

अथो अयं सुष्वाणो विशः । 

विशो राजासदिति । 

अथ श्यावाश्वं स्वर्ग्यं साम स्वर्गस्य लोकस्य समष्ट्यै । 

अथान्धीगवमन्नं वा आन्धीगवमन्नाद्यस्यैवावरुद्ध्यै । 

अथ कावं कं सुष्वाणायासदिति । 

अथो कावं सुष्वाणोऽश्नवाता इति । 

अथ यज्ञायज्ञीयं प्रज्ञातमग्निष्टोमसाम । 

प्रज्ञातमग्निष्टोमसाम नेदन्तरयामेति । 

अथो ज्यैष्ठ्यम् । 

ज्यैष्ठ्यं वै यज्ञायज्ञीयम् । 

ज्यैष्ठ्य एवैनं तत्प्रतिष्ठापयति । 

अथ साकमश्वं स्वर्ग्यं साम स्वर्गस्य लोकस्य समष्ट्यै । 

अथ सौभरं बृहतस्तेजः । 

सतेजस्केन नो बृहता स्तुतमसदिति । 

अथ नार्मेधमतिरात्रसामातिरात्रसाम नेदन्तरयामेति । 

अथो पशवो वै नार्मेधं पशूनां एवावरुद्ध्यै । 

अथ षोडशी यः षोडशिनि कामस्स म उपाप्तोऽसदिति । 

अथ बृहच्छिपिविष्टवतीषु भवति । 

मनो वै बृहत् । 

मनः प्रजापतिः । 

सप्तदशमेतत्स्तोत्राणां भवति । 

सप्तदश एष स्तोमः । 

प्रजापतिर्वै सप्तदशः । 

प्रजापति स्वर्गो लोकः । 

श्रीस्तत् । 

एनं तत्प्रजापतावेव स्वर्गे लोके श्रियामन्ततः प्रतिष्ठापयन्ति १९५
