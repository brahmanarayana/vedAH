+++
title = "४१५"

+++

 

अथ ह स्माहारुणिर्न वा अन्यान्यङ्गान्यात्मना समानि । 

नोऽन्यैरङ्गैरात्मा समः । 

विषमेण वै पुरुषः कल्पते विषमेण समः । 

तद्यथाविधमेवैतदेवमुपेत्यमिति । 

ब्रह्म वै व्रतस्य शिरो द्यावापृथिवी पक्षावन्तरिक्षमात्मा साम पुच्छम् । 

गायत्रं वै व्रतस्य शिरस्तद्धि ब्रह्म । 

बृहद्र थन्तरे पक्षौ ते हि द्यावापृथिवी । 

वामदेव्यमात्मा तद्ध्यन्तरिक्षम् । 

यज्ञायज्ञीयम्पुच्छं तद्धि साम । 

नवभिश्शिर स्तुवन्ति । 

नव वै पुरुषे प्राणाः । 

प्राणानामेवैषा सम्मा प्राणानामृद्धिः । 

तस्मिन्गायत्रसामाध्यूहन्ति । 

प्राणो वै गायत्रसाम । 

प्राणमेव तच्छीर्षन्दधति । 

तस्माच्छीर्षन्प्राणो हितः । 

ते प्रत्यञ्चो निःसृप्यार्कशीर्षमिति तेन स्तुवते । 

ग्रीवा ह तास्तद्यदिमाँ ल्लोकाननुदाख्यायमिव गायति । 

शिर्तश्चैव तदात्मानं च सन्दधाति । 

तस्माच्छिरश्चात्मा च संहितौ । 

तदाहुरपञ्चविंशं भवत्यतिरिच्यते तस्मादेतदत्र न कार्यमिति ४१५
