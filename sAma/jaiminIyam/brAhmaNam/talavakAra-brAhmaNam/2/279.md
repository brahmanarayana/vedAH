+++
title = "२७९"

+++

 

अथैषोऽन्तर्वसुः । 

खण्डिकश्च हौद्भारिः केशी च दार्भ्यः पाञ्चालेषु पस्पृधाते । 

स ह खण्डिकः केशिनमभिबभूव । 

स ह केशी खण्डिकेन निबाढ उच्चैःश्रवसं कौवयेयं जगाम कौरव्यं राजानं
मातुर्भ्रातरम् । 

तं होवाच यज्ञं मे विधेहीति । 

तथेति होवाच । 

कथं ते विधास्यामि । 

यथास्मिँ ल्लोक ऋध्नोती३यथाहो अमुष्मी३निति । 

यथास्मिन्निति होवाच । 

स होवाचोत नु स यज्ञं पृच्छति यो यज्ञस्सहयं न वेदेति । 

कथा हेति । 

अमुष्मै ह्येव लोकाय यज्ञो नास्मा इति । 

नेति होवाच । 

खण्डिको वै त्यमौद्भारिरभ्यभूत् । 

स यथा तमभिभवान्येवं मे विधेहीति । 

तस्मा एतमन्तर्वसुं विदधौ । 

सर्वस्तोमोऽग्निष्टोमः । 

इत-ऊर्ध्व-छन्दोमविधं मध्यममहश्चतुर्विंशं प्रातस्सवनं चतुश्चत्वारिंशं
माध्यन्दिनं सवनमष्टाचत्वारिंशं तृतीयसवनम् । 

सर्वस्तोमोऽतिरात्रः परस्तात्प्रत्यङ् । 

ब्रह्म वै चतुर्विंशः क्षत्रं चतुश्चत्वारिंशो विडष्टाचत्वारिंशः । 

संवत्सरो वै सर्वस्तोमः । 

एताभ्यामेव सर्वस्तोमाभ्यामेतां त्रयीं विशं परिगृह्यात्मन्दधे । 

तस्यै ह श्रियं जगाम २७९
