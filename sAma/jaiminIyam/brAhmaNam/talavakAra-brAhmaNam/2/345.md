+++
title = "३४५"

+++

 

द्विमास्यं वा एतत्सत्रम् । 

तेन यर्द्धिस्सैवर्द्धिः । 

यौ ह खलु वै द्वौ मासावृतोस्सर्द्धिः । 

ऋतुरु प्रत्यक्षं संवत्सरस्यर्द्धिः । 

संवत्सरं वा एतदीर्त्सन्ति संवत्सरमीप्सन्ति यद्यजन्ते यत्सत्रमासते । 

न हि किं चन बहिस्संवत्सरादस्ति । 

स्वाराज्यं वा एता रात्रयो यद्चतुर्विंशतिर्द्वादश परस्तादहानि
द्वादशावस्तात् । 

अथ यो मध्ये लोकस्स स्वराट्स स्वर्गो लोकः । 

तद्ब्रध्नस्य विष्टपं गच्छन्ति तत्स्वाराज्यं गच्छन्ति । 

तदन्यस्याननुयाना भवन्ति । 

ता वा एता रात्रयस्सम्पद्यन्ते जगतीमेव । 

पशवो वै जगती । 

तेनैतत्सत्रं पशव्यम् । 

उपो विराजं गच्छन्ति । 

तदु विराजोऽन्नाद्यस्यैश्वर्यमाधिपत्यं गच्छन्ति । 

द्व्यूना विराट्द्वे ते स्त्रिया ऊने यतस्सा प्रजायते तेनो प्रजननम् । 

गायत्रीमु दीक्षोपसद्भिश्च सुत्याभिश्च सम्पद्यन्ते । 

प्राणो वै गायत्री तेनैतत्सत्रमायुष्यम् । 

तेजो वै गायत्री तत्तेजस्विनो ब्रह्मवर्चसिनो भवन्ति । 

ज्यैष्ट्यं वै गायत्री तद्वभ्रातृव्ये ज्यैष्ठ्ये प्रतितिष्ठन्ति ३४६
