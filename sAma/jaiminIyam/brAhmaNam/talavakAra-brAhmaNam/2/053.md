+++
title = "०५३"

+++

 

केशी ह दार्भ्यो दर्भपर्णयोर्दिदीक्षे । 

अथ ह सुत्वा याज्ञसेनो हंसो हिरण्मयो भूत्वा यूप उपविवेश । 

तं ह केशी३निति नाम्नाभ्युवाद । 

स ह चुक्रोध स्थविरोऽस्मि पञ्चालानां राजा । 

स उ वै दीक्षितोऽस्मि । 

को नु मा३ं\! हेयन्नाम्नैवाभिवदितुमर्हतीति । 

स होवाच मा क्रुधः । 

अभिवदिता ते तेनास्मि यदहमेतस्यै विशस्त्वत्पूर्वो राजासम् । 

अभिवदितो वाव ते तेनास्मि यददीक्षितोऽसि । 

इष्टापूर्तस्य त्वमक्षितिं वेत्थ । 

दीक्षामहं वेद । 

सम्प्रब्रवावहा इति । 

स होवाच अग्निर्दीक्षितः पृथिवी दीक्षा वायुर्दीक्षितोऽन्तरिक्षं दीक्षा
आदित्यो दीक्षितो द्यौर्दीक्षा प्रजापतिर्दीक्षितो मनो दीक्षा । 

स दीक्षेत यया दीक्षयाग्निर्दीक्षितस्तया दीक्षया दीक्षे यया दीक्षया
वायुर्दीक्षितस्तया दीक्षया दीक्षे यया दीक्षयादित्यो
दीक्षितस्तया दीक्षया दीक्षे यया दीक्षया
प्रजापतिर्दीक्षितस्तया दीक्षया दीक्ष इति
५३
