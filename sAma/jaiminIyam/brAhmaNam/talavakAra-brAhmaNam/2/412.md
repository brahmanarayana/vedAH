+++
title = "४१२"

+++

 

तत्पञ्चस्तोभं भवति पञ्चपदवृत्तीकं पञ्चदेवतं पञ्चप्रतिहारं पञ्चनिधनम् । 

यः पाङ्क्तो यज्ञो ये पाङ्क्ताः पशवो यत्पाङ्क्तमन्नाद्यं ये पञ्चर्तवो
यत्किं च पञ्च पञ्च तस्यैषा सर्वस्यर्द्धिस्तस्योपाप्तिः । 

पञ्चनिधनं वामदेव्यं ब्रह्मसाम भवति । 

पञ्चधेव हि व्रतेन स्तुवते । 

तदतिच्छन्दस्सु भवति त्रिकद्रुकेषु महिषो यवाशिरमित्येतासु । 

अति वा एषोऽन्यानि छन्दांसि यदतिच्छन्दाः । 

अत्येतेऽन्यान्ये संवत्सरसदः । 

स्व एवैतच्छन्दसि प्रतितिष्ठन्ति । 

तद्वतिच्छन्दस्स्वेव तदेहिवदिहवद्भवत्यन्तस्य रूपम् । 

अन्तो ह्येतदहः । 

तदाहुरिलान्दमेवैतस्याह्नोऽग्निष्टोमसाम कार्यमिति । 

इलान्देन वै प्रजापतिः प्रजाभ्य इरामन्नाद्यं प्रायच्छत् । 

तद्येन प्रजापतिः प्रजाभ्य इरामन्नाद्यं
प्रायच्छत्तेनेरामन्नाद्यमवरुध्योत्तिष्ठामेति
। 

तद्वतिच्छन्दस्स्वेव भवति । 

अति वा एषोऽन्यानि छन्दांसि यदतिच्छन्दाः । 

अत्येतेऽन्यान्ये संवत्सरसदः । 

स्व एवैतच्छन्दसि प्रतितिष्ठन्ति ४१२
