+++
title = "१४३"

+++

 

तासु व्यतिषक्तासु स्तुवन्ति व्यतिषक्ताद्वै मिथुनात्प्रजाः पशवः
प्रजायन्ते प्रजात्या एव । 

अथो व्यतिषक्तो वै पुरुषः पाप्मभिः । 

व्यतिषक्ताभिरेव तद्व्यतिषक्तान्पाप्मनोऽपहते । 

तासु गायत्रमुक्तब्राह्मणम् । 

अथामहीयवमुक्तब्राह्मणम् । 

अथ सौपर्णमुक्तब्राह्मणम् । 

अथ सत्रासाहीयं विजित्यै । 

सत्रा तमभिषहातै योऽस्याभिषह्योऽसदिति । 

अथोत्सेधनिषेधौ पापवस्यसस्यैवोत्सिद्ध्यै च निषिद्ध्यै च । 

अथ विशोविशीयं च सदोविशीयं च । 

विशोविशीयेन वा इन्द्रो देवानभ्यारोहत् । 

तान्सदोविशमित्येव सदोविशीयेन विशमकुरुत । 

अथैतास्त्रिष्टुभो भवन्ति । 

तासु ब्रह्मसाम । 

ब्रह्म वै ब्रह्मसाम । 

क्षत्रं त्रिष्टुप् । 

यजमानकामो वा एष यद्ब्रह्मसाम । 

स्व एव तदायतने यजमानं कामैस्समर्धयन्ति १४३
