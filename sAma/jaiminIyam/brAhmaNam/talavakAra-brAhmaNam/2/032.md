+++
title = "०३२"

+++

 

तदाहुर्यदेते पृष्ठ्यस्य विषमा स्तोमास्त्रिवृत्पञ्चदशस्सप्तदश
एकविंशस्त्रिणवस्त्रयस्त्रिंश इति
कथमेतत्समात्सममुपेतं भवतीति । 

स ब्रूयाद्ब्रह्म वै त्रिवृत् । 

क्षत्रं पञ्चदशः । 

ब्रह्म वै क्षत्राज्ज्यायः । 

तेन समात्सममुपेतं भवति । 

विट्सप्तदशः । 

क्षत्रमु वै विशो ज्यायः । 

तेन समात्सममुपेतं भवति । 

एकविंशं स्तोममनु शूद्र ः\! । 

वैश्यो वै शूद्रा ज्ज्यायान् । 

तेन समात्सममुपेतं भवति । 

त्रिणवं स्तोममनु ग्राम्याः पशवः । 

शूद्रो वै ग्राम्येभ्यः पशुभ्य श्रेयान् । 

अत्ता हि स तेषाम् । 

तेन समात्सममुपेतं भवति । 

त्रयत्रिंशं स्तोममन्वारण्याः पशवः । 

ग्राम्या वै पशव आरण्येभ्यः पशुभ्य श्रेयांसः । 

बिभ्यत इतरे चरन्त्यधिगन्तेतरेषां हन्ता । 

तेन समात्सममुपेतं भवति । 

तदाहुः कस्मादेकरूपोऽभिप्लवो द्विरूपः पृष्ठ्यस्समान एव सन्व्यूढश्च
समूढश्चेति । 

स ब्रूयाद्यस्मादिदं ब्रह्म ब्रह्मैव । 

अथ यस्मादु क्षत्रियस्सन्ब्राह्मणो भवति तस्मादेकरूपोऽभिप्लवो द्विरूपः
पृष्ठ्य इति । 

तद्धैतदेकेऽभिप्लवस्य षष्ठमहरुक्थ्यं कुर्वन्त्येवं सभारमिति । 

तदु होवाच शाट्यायनिर्मोहयन्ति तेऽभिप्लवं ये तथा कुर्वन्ति । 

अब्रह्म तर्हि भवति । 

तस्मात्तथा न कार्यमिति । 

अथ हैके पृष्ठ्यस्य षष्ठादह्नो द्विपद उद्धरन्त्येवं सभारमिति । 

तदु होवाच शाट्यायनि स्वर्ग एष लोको यत्पृष्ठ्यष्षडहः । 

यजमान एष निदानेन यद्द्विपदः । 

तमायतनाच्च्यावयन्ति । 

स य एनांस्तथा चक्रुषो ब्रूयादायतनाद्वा च्योष्यन्तेऽस्माद्वा लोकादिति तथा
हैव स्युः । 

तस्मात्तथा न कार्यमिति ३२
