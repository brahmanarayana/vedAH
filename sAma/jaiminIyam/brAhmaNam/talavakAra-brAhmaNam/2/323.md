+++
title = "३२३"

+++

 

एतद्ध वै परमं वाचः क्रान्तं यद्दशेति । 

एतावद्ध परमं वाक्चक्रमे । 

तद्यत्परमं वाचः क्रान्तं तत्सर्वमाप्नवानीति । 

अथो आहुरन्नाद्यकाम एवैनेन यजेतेति । 

सर्वो ह वा अन्यो विराजमतिष्टौति । 

एष ह वाव विराजं नातिष्टौति यो दशभि स्तुते । 

दशाक्षरा विराट् । 

अन्नं विराट् । 

अह्नैव विराजमवरुन्द्धेऽह्ना विराजमह्ना विराजं स दशमेनैवाह्ना सर्वां
विराजमन्नाद्यमवरुद्ध्यान्तत उत्तिष्ठति । 

पुरुषो ह वाव विराजमतिशये । 

दशैतान्यहानि भवन्ति रात्रिरेकादशी । 

दश पुरुषे प्राणा आत्मैकादशः । 

पुरुषो ह वा एष विराज्यध्यूढोऽनिष्पादाय । 

न ह वै गौर्नाश्वो नाश्वतरो विराजमधितिष्ठति । 

पुरुषो ह वाव विराजमधितिष्ठति । 

तस्मात्पुरुषः पशूनामत्ता । 

अत्ता पशूनां भवत्यधि विराजं तिष्ठति य एवं वेद ३२३
