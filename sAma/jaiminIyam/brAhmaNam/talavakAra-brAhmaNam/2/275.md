+++
title = "२७५"

+++

 

अथैष गोविनतश्छन्दोमपवमानः । 

पशुकामो हैतेन यजेत । 

तस्योभये स्तोमा भवन्त्ययुजश्च युग्मन्तश्च तद्ये ह वा अयुज
स्तोमास्तान्ग्राम्याः पशवोऽन्वथ ये
युग्मन्तस्तानारण्याः । 

पशवो वै छन्दोमाः । 

स यो हैवं विद्वाञ्छन्दोमपवमानेन यजेत उभयानेव पशूनवरुन्द्धे ये च ग्राम्या
ये चारण्याः । 

अथैतदेकविंशपृष्ठं द्वितीयमहर्भवति । 

यैवासावेकविंशस्य प्रशंसा न उपाप्तासदिति । 

तदेवैतस्य ब्राह्मणम् । 

तस्मिन्नेतमश्वं मेध्यमालभन्ते । 

यद्वेवैतदेकविंशपृष्ठं तस्माद्गोविनतः । 

त्रयस्त्रिंशं पुनरभ्यावर्ति तृतीयस्याह्नो भवति । 

त्रयस्त्रिंसद्वै देवतास्त्रयस्त्रिंशद्देवलोकाः । 

तानेवैतदन्तत आप्त्वाभ्यारोहन्ति । 

अथ यस्यैतस्य पञ्चदशोऽग्निष्टोमः पञ्चदश उक्थ्यः पञ्चदशोऽतिरात्र इति । 

क्षत्रकामो हैतेन यजेत । 

क्षत्रमश्वः क्षत्रं पञ्चदशः क्षत्रं यज्ञः । 

एष तत्तत्सलक्ष्म क्रियते । 

तेन हैतेनर्षभो याज्ञतुर ईजे श्वैत्नो राजैकराट्कामः । 

स हेष्ट्वैवैकराडास श्वित्नानाम् । 

स य श्रीकाम स्यात्स एतेन यजेत । 

क्षत्रं श्रीः । 

क्षत्रयज्ञ एषः । 

अश्नुते श्रियम् २७५
