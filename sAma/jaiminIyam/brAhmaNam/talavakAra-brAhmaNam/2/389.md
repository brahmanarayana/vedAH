+++
title = "३८९"

+++

 

एकविंशो विषुवान्भवति । 

एकविंशो वा अस्य भुवनस्य विषुवान् । 

द्वादश मासाः पञ्चर्तवस्त्रय इमे लोका असावादित्य एकविंशः । 

सर्वस्मिन्वा एषोऽस्मिन्नधि प्रतिष्ठितः । 

तद्यस्मिन्नेष सर्वस्मिन्नधि प्रतिष्ठितस्तस्मिन्सर्वस्मिन्नधि
प्रतितिष्ठामेति । 

तस्माद्वायव्यानुष्टुप्प्रतिपद्भवति । 

वाक्च वै वायुश्चैतं देवतानामानशानौ । 

तौ यावेतं देवतानामानशानौ ताभ्यामेनमश्नवामहा इति । 

यद्ध वै वायुर्न पवेत प्रासाविदं तेजसा दहेदग्निर्वैश्वानरः प्रजा आददीत ।
वायव्या प्रतिपद्भवत्यग्नेरेव वैश्वानरस्य शान्त्या अप्रदाहाय । 

तदाहुर्वीव वा एते प्राणैरृध्यन्ते ये पावमानीभिः प्रतिपद्यन्त इति । 

तद्यदेषा वायव्या प्रतिपद्भवति प्राणो वै वायुः प्राणैरेव तत्समृध्यन्ते । 

वायो शुक्रो अयामि त इति शुक्रवती भवति । 

शुक्रियं ह्येतदहः । 

मध्वो अग्रं दिविष्टिष्विति तदु मधव्या अग्र्या ब्रह्मवर्चसिनो भवन्ति । 

आ याहि सोमपीतय इति सौमी तेन पावमानी क्रियते । 

स्पार्हो देव नियुत्वतेत्यस्यौ वै स्पार्होऽन्नं नियुत्वदेतमेव
तदन्नाद्येनाभ्युपयन्ति । 

यो वै श्रेयांसमाहरन्नुपैति प्रति वै स तं नन्दति । 

अथ य एनमनाहरन्नुपैति न वै स तं प्रतिनन्दति । 

तद्यदेषा वायव्यानुष्टुप्प्रतिपद्भवत्येष नः प्रतिनन्दादेतमृध्नवामेति । 

तदु वा आहुः पवस्व वाचो अग्रिय इत्येव प्रतिपत्कार्येति । 

वाग्वा इयं वितता यदिमे लोकाः । 

तस्या अदोऽग्रं तपति यदसावादित्यः । 

तद्यदेषा पवस्व वाचो अग्रिय इति प्रतिपद्भवत्येतमेवैतदेतया
अभिप्रतिपद्यन्ते । 

स यथात्मनात्मानमारभेतैवमेवैनमेतत्स्वेन रूपेणारभन्ते । 

यद्वेवैतत्पदं पवस्वेत्यवस्तात्पर्यूढं भवति तेनायं वायुरवस्तात्पर्यूढः
पवतेऽनिर्दाहाय ३८९
