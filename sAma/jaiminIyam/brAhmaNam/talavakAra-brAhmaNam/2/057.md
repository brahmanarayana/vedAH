+++
title = "०५७"

+++

 

प्राण एव प्रायणीयोऽतिरात्रः । 

प्राणो हीदं सर्वं प्राणयत । 

तद्यत्प्राणयत तस्मात्प्राणः । 

वागेवारम्भणीयमहः । 

वाचा हि सर्वस्संवत्सरस्सर्वे यज्ञक्रतव आरब्धाः । 

तस्मादारम्भणीयेऽहन्सर्वाणि रूपाणि क्रियन्ते । 

सर्वाणि ह रूपाणि वाचि । 

अयमेकोऽभिप्लवोऽयमेकोऽयमेकोऽयमेकः । 

तस्यास्याभिप्लवस्येदं प्रथममहः । 

तस्येदमेव प्रातस्सवनमिदं माध्यन्दिनं सवनमिदं तृतीयसवनम् । 

इदमेव द्वितीयमहः । 

तस्येदमेव प्रातस्सवनमिदं माध्यन्दिनं सवनमिदं तृतीयसवनम् । 

इदमेव वैरूपं तृतीयमहः । 

तस्येदमेव प्रातस्सवनमिदं माध्यन्दिनं सवनमिदं तृतीयसवनम् । 

इदमेव शाक्वरं पञ्चममहः । 

तस्मादनेनोपसङ्गृह्य शक्नोति । 

तस्येदमेव प्रातस्सवनमिदं माध्यन्दिनं सवनमिदं तृतीयसवनम् । 

इदमेव रैवतं षष्ठमहः । 

तस्मादनया प्राश्नाति । 

तस्येदमेव प्रातस्सवनमिदं माध्यन्दिनं सवनमिदं तृतीयसवनम् । 

एवमस्याभिप्लवस्यैवमस्यैवमस्य । 

अयमेवात्मा पृष्ठ्यः । 

इम एव नव प्राणाः । 

त्रिवृत्प्रायणीयमहर्यत्प्राण इदं सर्वं प्राणयत । 

तद्यत्प्राणयत तस्मादप्येतत्प्रायणीयमहः । 

इमा एव ग्रीवाः पञ्चदशमहः । 

ओजो वै वीर्यम् । 

ग्रीवा ओजः । 

वीर्यं पञ्चदशः । 

तस्मात्पशवो ग्रीवाभिर्भारं वहन्ति । 

अष्टाविमे जत्रवोऽष्टाविम ऊर्ध्वो जत्रुस्सप्तदशः । 

तदेव सप्तदशमहः । 

इदमेवोदरमेकविंशमहः । 

सर्वे वै स्तोमा एकविंशमभिसम्पन्नाः । 

सर्वमन्नाद्यमुदरे प्रतिष्ठितम् ५७
