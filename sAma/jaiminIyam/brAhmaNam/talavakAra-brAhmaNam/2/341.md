+++
title = "३४१"

+++

 

द्विमास्यं वा एतत्सत्रम् । 

तेन यर्द्धिस्सैवर्द्धिः । 

यौ ह खलु वै द्वौ मासावृतोस्सर्द्धिः । 

ऋतुरु प्रत्यक्षं संवत्सरस्यर्द्धिः । 

संवत्सरं वा एतदीर्त्सन्ति संवत्सरमीप्सन्ति यद्यजन्ते यत्सत्रमासते । 

न हि किं चन बहिस्संवत्सरादस्ति । 

स्वाराज्यं वा एता रात्रयो यदेकविंशतिर्दश परस्तादहानि दशावस्तात् । 

अथ यन्मध्येऽहस्स स्वराट्स स्वर्गो लोकः । 

तद्ब्रध्नस्य विष्टपं गच्छन्ति तत्स्वाराज्यं गच्छन्ति । 

तदन्यस्याननुयाना भवन्ति । 

ता वा एता रात्रयस्सम्पद्यन्ते विराजमेव । 

तदु विराजोऽन्नाद्यस्यैश्वर्यमाधिपत्यं गच्छन्ति । 

पञ्च च विराट्च । 

ता याः पञ्च दैवीराच्छदस्तासामेषर्द्धिः । 

यः पाङ्क्तो यज्ञो ये पाङ्क्ताः पशवो यत्पाङ्क्तमन्नाद्यं ये पञ्चर्तवो
यत्किं च पञ्च पञ्च तस्यैषा सर्वस्यर्द्धिस्तस्योपाप्तिः । 

 

दशैतानि परस्तादहानि भवन्ति दशावस्ताद्विषुवानेकविंशः । 

दश वै पुरुषस्य हस्त्या अङ्गुलयो दश पद्या आत्मैकविंशः । 

पुरुषो ह वा एष विराज्यध्यूढोऽनिष्पादाय । 

न ह वै गौर्नाश्वो नाश्वतरो विराजमधितिष्ठति । 

पुरुषो ह वाव विराजमधितिष्ठति । 

तस्मात्पुरुषः पशूनामत्ता । 

अत्ता पशूनां भवत्यधि विराजं तिष्ठति य एवं वेद । 

ता हैता रात्रीर्नैदाघीये मास्युपेयुः । 

नैदाघीये वै मासि प्रजापतिरादित्याय रुचं प्रायच्छत् । 

तस्मादेष नैदाघीये मासि बलिष्ठं तपत्यपि द्विगुणाश्छाया उपसर्पन्ति । 

ता हाग्रदेवो राजनिर्ब्रह्मवर्चसकाम उपेयाय । 

तमु ह ब्राह्मण उवाच यावद्ब्रह्मवर्चसमवारुद्धाभिश्वेतो भविष्यतीति । 

स यथाश्व श्वेत एवमास । 

तावत्तेजस्विनीस्तावद्ब्रह्मवर्चसिनीस्तावद्वीर्यवतीरेता रात्रयः । 

ते य एवं विद्वांस एता रात्रीरुपयन्ति सर्व एवर्ध्नुवते सर्वे
ब्रह्मवर्चसिनो भवन्ति । 

तासु वायव्यं पशुमालभेरन्वायुर्वै शान्तिश्शान्त्या एवानिर्दाहाय । 

वैश्वानरः प्रायणीयोऽतिरात्रो भवति । 

वैश्वानरप्रायणा ह्यहीनास्सोमाः ३४२
