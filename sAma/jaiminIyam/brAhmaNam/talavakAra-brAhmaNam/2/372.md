+++
title = "३७२"

+++

 

स इन्द्र एतामष्टकामपश्यत् । 

तस्यामदीक्षत । 

स एकयाश्नुत । 

यदेकयाश्नुत तदेकाष्टकाया एकाष्टकात्वम् । 

ते य एवं विद्वांसो दीक्षन्ते सर्व एवाश्नुवते सर्वे विषुवन्तो भवन्ति । 

विषुवान्ह्येषोऽभवत् । 

ते यत्पुरस्ताद्दीक्षेरन्पितृलोके दीक्षेरन्प्रमायुकाः स्युर् । 

यदुपरिष्टाद्दीक्षेरन्यथा पूर्वं पलायितुमीप्सेत्तं वाप्नुयात्तं वा न
तादृक्तत् । 

त एतस्यामेवाष्टकायां दीक्षेरन् । 

तद्यथा रथमुपस्थितमातिष्ठेद्धस्तिनं वा निषादितं तथा । 

कद्रि यञ्चस्सत्रिण इति वै पृच्छन्ति । 

नार्वाञ्चो न पराञ्च इति ब्रूयाद्यथासावादित्य इति । 

न ह वा एतेऽर्वाञ्चो न पराञ्चः । 

तिर्यञ्चो ह वा एते । 

नो ह वा असावादित्योऽर्वाङ्न पराङ्तिर्यङु ह वा एष । 

षड्वा एष मासो दक्षिणैति षडुदङ् । 

यान्दक्षिणैति ते पितृदेवत्या यानुदङ्ते देवदेवत्याः ३७२
