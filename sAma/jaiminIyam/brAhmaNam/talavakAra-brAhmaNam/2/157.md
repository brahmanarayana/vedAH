+++
title = "१५७"

+++

 

\तावेव सिंहावभवताम् । 

यदक्षिभ्यां तौ शार्दूलौ यत्कर्णाभ्यां तौ वृकौ वैलूषौ यदुपपक्षाभ्यां
तावपाष्टिहौ । 

तस्मादेते वयसां वीर्यावत्तराः । 

इन्द्रो ह्येतेषामाजानम् । 

अथ यदवागियाय तदिदं क्षुद्रं श्वापदं बभूव । 

स ह विषिक्तश्शिश्ये । 

अपि ह तृणैरभिविलूढ आस । 

तं होचुः क्वेवासि क्वेव त्वा भिषज्याम इति । 

तस्मादिदमप्येतर्हि उपतापिनं पृच्छन्ति क्वेव ते रुजति क्वेव ते भिषज्याम
इति । 

स ह तृणान्यभिपरिदिशन्नुवाचेदमिवैव माभितोऽस्मीदमिवैव माभितो भिषज्यतेति । 

तदग्निमब्रुवन्निदं दहेति । 

तदग्निरदहत् । 

तत्पर्जन्यमब्रुवन्निदमभि वर्षेति । 

तत्पर्जन्योऽभ्यवर्षत् । 

तत्कल्याण्योषधयोऽजायन्त । 

ता धेनूभिराधयन् । 

तत्पयोऽदुहन् । 

त एतं यज्ञमपश्यन् । 

तमाहरन् । 

तेनैनमयाजयन् । 

तस्य प्रतिधुक्प्रातस्सवनेऽवानयन् । 

प्रतीव वा अनेनाधायीति तस्मात्प्रतिधुक् । 

श्रितं माध्यन्दिने सवनेऽश्रेष्टेव वा अनेनेति तस्माच्छ्रितम् । 

दधि तृतीयसवनेऽदाधीव वा अनेनेति तस्माद्दधि । 

स यथा च ह पुर आसातितरां ह तत आस । 

स यस्सोमवामी वा सोमातिपवितो वा स्यात्स एतेन यजेत । 

यथा च ह पुरा भवत्यतितरां ह ततो भवति । 

तस्मादु ह सोमवामिनं वा सोमातिपवितं वा न परिचक्षीत । 

इन्द्र ह्यपि तथास १५७
