+++
title = "१७७"

+++

 

बहवो ह वै मरुतो यांश्च विद्म यांश्च न । 

ते नस्सर्वे प्रीता आसन्निति । 

अथ यन्मरुद्भ्योऽभिष्टिभ्य इति यथा तं कामं स्वाभ्याप्तमभ्यश्नुवीत तत्कामो
यजेत । 

तानेतान्पशूनालभेत । 

दीक्षिष्यमाण एकमुपवसथ एकं प्रसुत
एकमनूबन्ध्यायामेकमुदवसानीयायामेकमेवमेतान्पशूनालभेत
। 

अथ हैक आहुः पञ्चरात्र एवैष स्यात् । 

तत्रैवैतानन्वहं पशूनालभेतेति । 

तदु होदर शाण्डिल्य स्थविरमेकयावानं पप्रच्छ यदिदं विवदन्तो पञ्चरात्र
एवासेत्येक उक्थ्य एव सप्तदश इत्येके कथं स आसेति । 

स होवाचोक्थ्यमेव नस्तं सप्तदशमेकाहमभ्यवेदयन्तेति । 

अथ हैक आहुरतिरात्र एवैष स्यात् । 

कथं पञ्च वर्षाणि यज्ञ आगूर्णोऽनतिरात्र स्यादिति । 

तद्ध तन्न तथा । 

अग्निष्टोम एव स्यादित्येके । 

अग्निष्टोमाद्वै सर्वे यज्ञक्रतवस्तायन्त इति । 

तदु ह तन्नो एव तथा । 

उक्थ्यो हैव स सप्तदश स्यात् । 

विड्वा उक्थ्यानि । 

विट्सप्तदशः । 

विशामेव यज्ञः । 

तस्मादुक्थ्य एव सप्तदश स्यादिति । 

तस्य मरुतां चार्को मरुतां च संस्तोभ इत्येते आदिष्टसामनी पवमानयोर्भवतः । 

स्तोममेव तद्रू पेण समर्धयन्ति १७७
