+++
title = "३३४"

+++

 

सत्रम्

 

अथैष त्रयोदशरात्रः । 

असौ वा आदित्यस्सदृङ्ङेवान्यैर्देवैरासीदनेनाग्निना वायुना चन्द्र
मसान्यैर्देवैः । 

सऽकामयत सर्वेषां देवानां श्रैष्ठ्यं गच्छेयं त्रयोदशो मासो भूत्वेदं
सर्वमभ्यारोहेयमिति । 

स एतं त्रयोदशरात्रमपश्यत् । 

तमुपैत् । 

ततो वै स सर्वेषां देवानां श्रैष्ठ्यमगच्छत् । 

त्रयोदशो मासो भूत्वेदं सर्वमभ्यारोहत् । 

संवत्सरो वा इदं सर्वम् । 

त एव सर्वे स्तोमास्तानि सर्वाणि पृष्ठानि तानि सर्वाणि छन्दांसि तानि
सर्वाणि सवनानि ते सर्वे देवास्ते सर्वे लोकास्ते सर्वे कामाः । 

स द्वादशभिरेवाहोभिर्द्वादश मासानाप्त्वा त्रयोदशेनैवाह्ना त्रयोदशो मासो
भूत्वेदं सर्वमभ्यारोहत् । 

ते य एवं विद्वांसस्त्रयोदशरात्रमुपयन्त्येतमेवर्ध्नुवन्त्येतस्य सलोकतां
गच्छन्ति ३३४
