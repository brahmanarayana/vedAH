+++
title = "०७४"

+++
सुवरायन्देवता देवसत्त्रात्

तपसा कर्म कवयोऽनुगत्य

आह्नाय मृत्युमति मेधयायन्

 

विजानन्तो दहन्तो यन्ति शोकम्

मनीषिणो यदपक्षाः पतन्ति

यत्रामृतं विद्यते नोत मृत्युस्

तत्र विद्वांसः कवयः क्षियन्ति

इति । 

एवंविद्वांसो यजमानमृत्विजो लोकान्पशूनभि कामान्वहन्ति । 

स यज्ञेषु स्तुतशस्त्रमश्नुतेऽक्षय्या यस्य भवन्त्यृत्विजोऽध्वर्युर्होतोत
सामगः । 

तस्मै छन्दांसि मधुधाराः क्षरन्ति । 

स यज्ञेषु स्तुतशस्त्रमश्नुतेऽक्षय्या यस्य भवन्त्यृत्विजोऽध्वर्युर्होतोत
सामगः । 

तस्मै छन्दांस्यमृतकुल्या अभिवहन्ति ऊर्मिणी स्तोत्रशस्त्रैरिति ७४
