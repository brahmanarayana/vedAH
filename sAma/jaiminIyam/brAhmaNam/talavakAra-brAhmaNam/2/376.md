+++
title = "३७६"

+++

 

स इदं सर्वं भुवनं प्रजन्य पृष्ठ्येन षडहेनात्मन्नधत्त । 

तद्यदेष पृष्ठ्यष्षडहो भवति सर्वमेवैतेन भुवनं प्रजन्यात्मसु दधते । 

वर्ष्म वै पृष्ठानि । 

वर्ष्मण्येवैतत्प्रतितिष्ठन्ति । 

श्रीर्वै पृष्ठानि । 

श्रियामेवैतत्प्रतितिष्ठन्ति । 

ज्यैष्ठ्यं वै पृष्ठानि । 

ज्यैष्ठ्य एवैतत्प्रतितिष्ठन्ति । 

तेजो वै पृष्ठानि तेजस्येवैतत्प्रतितिष्ठन्ति । 

पशवो ह खलु वा अभिप्लवष्षडह आत्मा पृष्ठ्यः । 

यदभिप्लवं षडहमुपेत्याथ पृष्ठ्यमुपयन्ति पुरुषमेवैतत्पशुष्वध्यूहन्ति । 

तस्मात्पुरुष उपरिष्टात्पशूनधीव तिष्ठति । 

मूलं ह खलु वा अभिप्लवष्षडहोऽग्रं पृष्ठ्यः । 

यदभिप्लवं षडहमुपेत्याथ पृष्ठ्यमुपयन्ति तस्मादोषधयो मूलतो जायन्तेऽग्रतः
पच्यन्ते । 

पञ्चैते षडहा भवन्ति । 

पाङ्क्तो यज्ञः । 

यावती यज्ञस्य मात्रा तस्यामेवैतत्प्रतितिष्ठन्ति । 

स मासस्सम्पद्यते । 

संवत्सरो वै मासः । 

मासश एव तत्संवत्सरमाप्नुवन्ति । 

तस्य त्रिंशद्रा त्रयो भवन्ति त्रिंशदक्षरा विराडन्नं विराड्विराज्येव
तदन्नाद्ये प्रतितिष्ठन्तो यन्ति ३७६
