+++
title = "०१५"

+++

 

तदाहुस्तवश्शाव्यमेवैतस्याह्नः पृष्ठं कार्यमिति । 

तस्यैषा कल्याण्येव प्रशंसा न त्वेवास्मिन्द्वौ सम्पादयतः । 

वामदेव्यमेवेत्याहुः । 

वामदेव्यं हि । 

तद्ध वै प्रत्यक्षं वामदेव्यं यद्रा जनम् । 

तस्य प्राणेन प्रस्तौति । 

ऋचा वै वामदेव्यस्य प्रस्तौति । 

प्राणेनैतस्य हिं हिं हिं प्राणोऽसदिति वै हिङ्कुर्वन्ति । 

यथा ह वै वयस आशय एवं राजनस्य वामदेव्यम् । 

प्रजापतिर्वै पितादित्यः पुत्रः । 

प्रजापतिर्वामदेव्यमादित्यो राजनम् । 

तस्मादेष एतयोराभावत्तरं तपति । 

एतद्ध्यस्मात्तेजो निर्भिन्नम् । 

तद्वा अशीतिभिस्सम्पन्नम् । 

एकैकस्यां स्तोत्रियायां द्वे द्वे अशीत्यौ सम्पद्येते । 

ताः पञ्चाशदशीतयस्सम्पद्यन्ते । 

द्वे ह वा अशीत्यावहश्चैव रात्रिश्च । 

ताभ्यामेनमाशयन्ति । 

आशयन्त्येवैनमेताभ्याम् । 

तस्य यन्निधन पृष्ठान्येव तानि १५
