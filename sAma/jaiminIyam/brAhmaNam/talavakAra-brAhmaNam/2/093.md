+++
title = "०९३"

+++

 

अथो आहुः प्रजाकाम एव प्रजापतिरेतं पृतनाजितं यज्ञमपश्यत् । 

तमाहरत् । 

तेनायजतेति । 

तस्य द्वे अष्टाशीतिशते स्तोत्रिया भवन्ति । 

तन्न्यूनम् । 

न्यूनात्प्रजननम् । 

द्वे हि ते स्त्रिया ऊने यतः सा प्रजायते । 

तत्तत्प्रजननं क्रियते । 

स चतुर्विंशो भवति । 

चतुर्विंशत्यर्धमासस्संवत्सरः । 

संवत्सरः प्रजननं क्रियते । 

तस्य द्वादश स्तोत्राणि भवन्ति । 

द्वादश मासास्संवत्सरः । 

संवत्सरः प्रजननम् । 

तत्तत्प्रजननं क्रियते । 

तस्य चतुर्विंशति स्तुतशस्त्राणि भवन्ति । 

चतुर्विंशत्यर्धमासस्संवत्सरः । 

संवत्सरः प्रजननम् । 

तत्तदभिपूर्वं प्रजननं क्रियते । 

प्र प्रजया पशुभिर्जायते य एवं वेद । 

ताः प्रजन्याकामयतान्नवतीर्म इमाः प्रजा स्युरिति । 

स एतं सत्राजितं यज्ञमपश्यत् । 

तमाहरत् । 

तेनायजत । 

स पञ्चविंशो भवति । 

चतुर्विंशत्यर्धमासो वै संवत्सरः । 

अन्नाद्यं पञ्चविंशी । 

अन्नाद्यमेवाभ्यस्तत्पञ्चविंश्या प्रायच्छत् । 

तस्य त्रीणि शतानि स्तोत्र्\! या भवन्ति । 

सा विराट् । 

अन्नं विराडेतदेवाभ्यस्तदन्नाद्यं प्रायच्छत् । 

ता अस्यान्नवतीः प्रजा अभवन् । 

स यः कामयेत बहुभिः प्रजया पशुभिः प्रजायेयान्नावतीर्म इमाः प्रजा स्युरिति
स एताभ्यां यजेत । 

बहुरेव प्रजया पशुभिः प्रजायतेऽन्नवतीरस्य प्रजा भवन्ति ९३
