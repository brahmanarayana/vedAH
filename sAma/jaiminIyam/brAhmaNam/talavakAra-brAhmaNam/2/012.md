+++
title = "०१२"

+++

 

सुषमिद्धो न आ वहेत्याप्रीराज्यं भवति । 

यत्र ह वै क्व चाप्रीराज्यं प्रजापतेरेव तत् । 

प्रजापतिमेव तेनाप्रीणन्ति । 

ता नश्शक्तं पार्थिवस्येति मैत्रावरुणम् । 

तद्वदह भवति । 

अनिरुक्तमु वै प्राजापत्यम् । 

प्राजापत्येऽहंस्तत्तत्सलक्ष्म क्रियते । 

महं इन्द्रो य ओजसेत्यैन्द्रं भवति । 

निष्कस्य हैतन्मणे रूपम् । 

तस्मान्निष्कं मणिं स्रजं पुरस्ताद्बिभ्रति । 

तदिदास भुवनेषु ज्येष्ठमिति रथस्य हैतद्रू पम् । 

तस्मात्तमभिहायैव तिष्ठन्ति । 

मह स्तवानो अद्रि व इति हस्तिनो हैतद्रू पम् । 

तस्मात्तं पार्श्वत इवाधिरोहन्ति । 

तानि वा एतानि महद्रू पाणि सम्पद्यन्ते । 

महद्रू पो वै प्रजापतिः । 

प्राजापत्यं महाव्रतं तत्तत्सलक्ष्म क्रियते । 

उप हैनमेतानि रूपाण्यक्रीतानि तिष्ठन्ते य एवं वेद । 

इयं वामस्य मन्मन इत्यैन्द्रा ग्नं भवति । 

इन्द्रा ग्नी पूर्व्यस्तुतिरभ्राद्वृष्टिरिवाजनीति । 

अजनीति वा आहुर्जातम् । 

जायत उ एतेनाह्ना । 

यथा ह वा इदमाण्डान्निर्भिद्येरन्नेवमेवैतस्मादह्नो निर्भिद्यन्ते । 

शृणुतं जरितुर्हवमिन्द्रा ग्नी वनतं गिरः

ईशाना पिप्यतं धियः

मा पापत्वाय नो नरेन्द्रा ग्नी माभिशस्तये

मा नो रीरधतं निदे

इति पाप्मन एवैषोपहतिः १२
