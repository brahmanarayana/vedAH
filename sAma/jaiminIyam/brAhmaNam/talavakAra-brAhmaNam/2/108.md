+++
title = "१०८"

+++

 

अथैष मनुस्तोमः । 

मनुर्वा अकामयत बहुः प्रजया पशुभिः प्रजायेय मानवीः प्रजास्सृजेयेति । 

स एतं यज्ञमपश्यत् । 

तमाहरत् । 

तेनायजत । 

ततो वै स बहुः प्रजया पशुभिः प्राजायत । 

ता इमा मानवीः प्रजा असृजत । 

स यः कामयेत बहुः प्रजया पशुभिः प्रजायेय मानवीः प्रजाः सृजेयेति स एतेन
यजेत । 

बहुरेव प्रजया पशुभिः प्रजायते मानवीः प्रजास्सृजते । 

तस्य पृष्ठ्यस्य षडहस्य स्तोमा भवन्ति । 

ऋतवो वै पृष्ठानि । 

संवत्सर ऋतवः । 

संवत्सरः प्रजननम् । 

स यः प्रजननं स मा प्रजनयादिति । 

तस्योभये स्तोमा भवन्त्ययुजश्च युग्मन्तश्चैव । 

तद्वै दैव्यं मिथुनं प्रजननं यदुभये स्तोमाः । 

तद्यद्दैव्यं मिथुनं प्रजननं तन्मा प्रजनयादिति । 

तस्य व्यतिषक्ता स्तोमा भवन्ति व्यतिषक्ताद्वै मिथुनात्प्रजाः पशवः
प्रजायन्ते प्रजात्या एव । 

तस्योभे बृहद्र थन्तरे सामनी भवतः । 

एतद्वै दैव्यं मिथुनं प्रजननं यदुभे बृहद्र थन्तरे । 

तद्यद्दैव्यं मिथुनं प्रजननं तन्मा प्रजनयादिति । 

तस्य छन्दोमाः पवमाना भवन्ति । 

पशवो वै छन्दोमाः । 

पशवः प्रजननम् । 

तद्यत्प्रजननं तन्मा प्रजनयादिति । 

तस्य मानवं ब्रह्मसाम भवति । 

ब्रह्म वै ब्रह्मसाम । 

यजमानकामो एष यद्ब्रह्मसाम स्व एव तदायतने यजमानं कामैस्समर्धयन्ति । 

स उक्थ्यो भवति । 

प्रजा वै पशव उक्थानि । 

प्रजा वै पशवः प्रजननम् । 

तद्यत्प्रजननं तन्मा प्रजनयादिति १०८
