+++
title = "०४२"

+++

 

तद्ध क्रतुजिज्जानकिरियपिं सौमापं पप्रच्छ प्राणेन स्वी३दपानेना३अस्मिञ्जीवति मर्त्यः । 

तद्ब्रूतात्सङ्गतेभ्यः कुरूणां ब्राह्मणेभ्य इति । 

स होवाचेहैवाहं त्वां प्रतिवक्ष्यामीति । 

तं ह प्रत्युवाच न प्राणेन नापानेन । 

अस्मिञ्जीवति मर्त्ये व्यानोऽध्यक्षः पशोस्स तं विष्वञ्चं ईर्यत इति । 

पुरुषो वै पशुः । 

पशुरुत्पशुस्सः । 

व्यानो ह वा एतं विष्वञ्चमीर्यते । 

तान्वा एतानेके परस्ताद्विषुवत ऊर्ध्वानेव षडहानुपयन्ति । 

यं वावैतं पृष्ठ्यं पूर्वमुपैमस्तेन व्यावृत्ता भवन्ति । 

अथो एवमजामीति । 

तदु होवाच शाट्यायनिरुभये वा एत ऊर्ध्वा भवन्ति ये चोर्ध्वा ये चार्वाञ्चः
। 

सवनैर्वा एत ऊर्ध्वा भवन्त्याप्नुम उ तं कामं य आवर्तेष्विति । 

तदाहुर्यद्यथापां विवर्त एवमेते यद्गोआयुषी । 

कतरेषामेते अह्नाम् । 

परेषामवरेषामिति । 

उभयेषामेवेति ब्रूयात् । 

उभयानि ह वा एते अहानि सङ्गृह्य तिष्ठतः पराणि चावराणि च । 

तस्मात्त्र्\! यहेणान्यत्तनुमहे त्र्\! यहेणान्यत् । 

स द्व्यहस्सन्षडहो भवति । 

तदूर्ध्वे गोआयुषी भवत ऊर्ध्वो दशरात्रः । 

तद्धैतदेके विहृते गोआयुषी उपयन्त्युपरिष्टाद्विश्वजित आयुः
पुरस्ताद्दशरात्रस्य गाम् । 

एवमजामीति । 

अथो एवमेवैतयोः पुरोपाययनम् । 

तत्प्रमत्ता नैमिशीया अतीयुः । 

तेऽत्र पुरस्ताद्दशरात्रस्य सहोपेयुः । 

तत इदमर्वाचीनमेवोपयन्ति । 

तदु होवाच शाट्यायनिः प्राणापानावेतौ यद्गोआयुषी । 

अन्नपाने ते विच्छिन्दन्ति ये विहरन्ति । 

अथो एष वाव देवयानः पन्था यद्गोआयुषी । 

स्वर्ग एष लोको यद्दशरात्रः । 

त एतेन देवयानेन पथैतं स्वर्गं लोकं गच्छन्ति । 

अथ य एते विहरन्त्येतं देवयानं पन्थानं विच्छिन्दन्ति ते न किं चन
व्यश्नुवते । 

तस्मात्सहैवोपेत्ये इति ४२
