+++
title = "२२५"

+++

 

अथैता नदं व ओदतीनामित्युष्णिहाभाजनमार्भवे पवमाने क्रियन्ते । 

तास्सप्ताक्षरपदा भवन्ति । 

सप्त प्राणाः । 

प्राणैरेव तत्समृध्यमाना यन्ति । 

प्राणेषु प्रतितिष्ठन्ति । 

उत ह्यहिंस्यं ब्राह्मणं हिंसन्ति श्रोत्रियं वा गृहमेधिनं वा । 

तद्यत्सप्ताक्षरपदा भवन्ति प्राणैरेव तत्समृध्यन्ते । 

ताश्चतुष्पदा भवन्ति प्रतिष्ठायै । 

चतुष्पदीव प्रत्यष्ठादिति वा आहुः । 

सुप्रतिष्ठितं तास्वभीवर्तः । 

वाग्वा अभीवर्तः । 

वाचो वा एते व्यृध्यन्ते ये व्रात्यां धावयन्ति । 

तद्यदभीवर्तो भवति वाचैव तत्समृध्यन्ते । 

अग्न आ याह्यग्निभिरित्यग्निष्टोमसाम भवति । 

अग्नयो वै सर्वे देवाः । 

सर्वानेव तेन देवानपियन्ति । 

तत्त्रयस्त्रिंशं भवति । 

त्रयस्त्रिंशद्वै सर्वा देवताः । 

सर्वास्वेवैतद्देवतासु यज्ञस्यान्ततः प्रतितिष्ठन्ति २२५
