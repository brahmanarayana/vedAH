+++
title = "२०१"

+++

 

अथैतास्संसृप इष्टयो भवन्ति । 

वरुणस्य ह वै सुष्वाणस्य षोडशतयैरापो भर्गं निरघ्नन् । 

तदिमां दिशमपतत् । 

तच्चतुर्धाभवद्भृगुस्तुरीयं सरस्वती तुरीयं दशपेयस्तुरीयं श्रायन्तीयं
तुरीयम् । 

तस्मादेतस्य यज्ञस्य भार्गवो होता भवति सरस्वतीरापोऽभिषेचनीया दशपेयो यज्ञ
श्रायन्तीयं ब्रह्मसाम । 

ते देवा अब्रुवन्नेतेदं भर्गमनुविन्दामेति । 

त एतास्संसृप इष्टीरपश्यन् । 

ताभिरेनदनु समसर्पन् । 

यदनु समसर्पंस्तत्संसृपां संसृप्त्वम् । 

तद्विष्णुनैव देवतया दशभ्यामन्वविन्दन् । 

तस्मादेतस्य यज्ञस्य वैष्णवं दशमं हविर्निरुप्यते । 

दशम्यां ह्यन्वविन्दन् । 

दशमीं प्रसृप्तो भवति । 

दशम्यां ह्यन्वविन्दन् । 

दश चमसा भवन्ति । 

दशम्यां ह्यन्वविन्दन् । 

दश दश चमसमनु प्रसृप्ता भवन्ति । 

दशम्यां ह्यन्वविन्दन् । 

यो दशपुरुषं सोमपीथादव्यवच्छिन्नस्स भक्षस्य कर्ता । 

दशम्यां ह्यन्वविन्दन् । 

तदनुविद्याग्निना पर्यैन्धत । 

मरुतोऽधमन् । 

श्रायन्तीयेनैनदश्रीणन् । 

तच्छ्रायन्तीयस्य श्रायन्तीयत्वम् । 

तस्य यज्ञायज्ञीयस्यर्क्षु बहिष्पवमानं भवति । 

अग्निर्वै यज्ञायज्ञीयस्यर्चः । 

अग्निनैवैनत्तत्परीन्धते २०१
