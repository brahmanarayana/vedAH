+++
title = "३४६"

+++

 

अथैते सप्ताहा भवन्ति सप्त वै छन्दांसि । 

छन्दांसि वै स्वाराज्यो लोकस्तद्यावान्स्वाराज्यो लोकस्तावन्तं स्वाराज्यं
लोकमृध्नवामेति । 

सप्त वै प्राणाः । 

प्राणैर्वै प्रजाः पशवः परिगृहीता उपतिष्ठन्ते । 

तद्यैः प्राणैः प्रजाः पशवः परिगृहीता उपतिष्ठन्ते तैर्नः प्राणैः प्रजाः
पशवः परिगृहीता उपतिष्ठान्ता इति । 

प्राणैर्वै देवा स्वर्गं लोकमायन् । 

तद्यैः प्राणैर्देवा स्वर्गं लोकमायंस्तैः प्राणै स्वर्गं लोकमायामेति । 

सप्त वै मुख्याः प्राणाः । 

एते वा अपहतपाप्मानः प्राणा यन्मुख्याः । 

ते येऽपहतपाप्मानः प्राणास्तेषां मात्रया यज्ञं तनवामहा इति । 

अग्निष्टोमा भूयांस उक्थ्येभ्यो भवन्ति । 

ब्रह्म वा अग्निष्टोमः । 

तद्ब्रह्मवर्चसमृध्नुवन्ति । 

तदु ब्रह्मवर्चसिनो भवन्ति । 

अग्निष्टोमाः परस्ताद्भवन्त्यग्निष्टोमा अवस्तादुक्थ्या मध्ये । 

ब्रह्म वा अग्निष्टोमः पशव उक्थ्यानि । 

ब्रह्मणैव तदुभयतः पशून्परिगृह्णन्त्यपरावापाय नास्य वित्तं परोप्यते य एवं
वेद । 

वैश्वानरः प्रायणीयोऽतिरात्रो भवति । 

वैश्वानरप्रायणा ह्यहीनास्सोमाः ३४७
