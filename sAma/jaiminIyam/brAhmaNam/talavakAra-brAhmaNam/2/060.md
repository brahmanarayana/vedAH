+++
title = "०६०"

+++

 

\एकविंशं च वा पञ्च प्राणं चाग्नीञ्चादित्यं च । 

अथ ये द्वे अक्षरे ते बृहद्र थन्तरे ते अहोरात्रे । 

सोऽर्धमासस्स मासस्स ऋतुस्स संवत्सरः । 

तदाहुर्यत्प्राणाश्छन्दांसि छन्दांसि स्तोमा इत्याहुः कथं यजमानः
प्राणैश्छन्दांस्यप्येति । 

छन्दोभि स्तोमाण्स्तोमैर्बृहद्र थन्तरे बृहद्र थन्तराभ्यामहोरात्रे
अहोरात्राभ्यामर्धमासमर्धमासेन मासं मासेनर्तुमृतुना
संवत्सरम् । 

कुतस्संवत्सरो जायते क्व प्रतिष्ठित इति । 

स विद्यादहमेव संवत्सरोऽस्मि मयि प्रतिष्ठित इति । 

एवंविदो ह वाव संवत्सरो जायत एवंविदि प्रतिष्ठितः । 

अथो आहुरादित्य एव संवत्सरः । 

एतं हि सर्वा श्रीस्सर्वं यशस्सर्वे देवास्समेतास्तस्मादादित्य एव संवत्सर
इति । 

तस्य यद्भाति तत्संवद्यन्मध्ये कृष्णं मण्डलं तत्सर इत्यधिदेवतम् । 

अथाध्यात्मम् । 

अयमेव संवत्सरो योऽयं चक्षुषि पुरुषः । 

तस्य यच्छुक्लं तत्संवद्यन्मध्ये कृष्णं मण्डलं तत्सरः । 

अथो आहुरादित्य एव संवच्चन्द्र मास्सरः । 

तमेष सरति । 

तं पौर्णमास्यामाप्नोतीति । 

तदु वा आहुः प्राण एव संवद्वाक्सरः । 

एताभ्यां हि समश्नुत इति तस्य वा एतस्य संवत्सरस्याग्निष्टोमसामान्येव
देवयानः पन्थाः ६०
