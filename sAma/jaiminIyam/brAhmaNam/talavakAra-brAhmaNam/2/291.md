+++
title = "२९१"

+++

 

अथैते पञ्चरात्राः । 

पञ्च वै जयाः । 

पञ्चभिर्वै व्याहृतिभिरिदं देवा अजयन् । 

तद्यावतेदं देवा अजयंस्तावता जयानीति । 

पाङ्क्तो यज्ञः । 

यावती यज्ञस्य मात्रा तामाप्नवानीति । 

पाङ्क्ताः पशवः । 

यावती पशूनां मात्रा तावता मा पशवोऽवरुद्धा उपतिष्ठान्ता इति । 

पाङ्क्तमन्नाद्यम् । 

यावत्यन्नाद्यस मात्रा तावता मान्नाद्यमवरुद्धमुपतिष्ठाता इति । 

पञ्चैतान्यहानि भवन्ति । 

पञ्चर्तवस्संवत्सरः । 

संवत्सरः प्रजापतिर्यज्ञः । 

संवत्सरमेवैतेन प्रजापतिं यज्ञमाप्नोति । 

देवासुरा अस्पर्धन्त । 

ते नैव दण्डैर्नेषुभिर्व्यजयन्त । 

तेऽब्रुवन्न वै दण्डैर्नेषुभिर्विजयामहै । 

वाच्येव वाव नो ब्रह्मन्विजयोऽस्त्विति । 

त षक्षन्त यतरे नो यतरान्पूर्वेऽभिव्याहरिष्यन्ति ते तेषां क्षेष्यन्त इति
। 

ते देवा असुरानब्रुवन्यूयं पूर्वे ब्रूध्वमिति । 

यूयमिद्वा इत्यसुरा देवान् । 

ते देवा एतद्वाचो मिथुनमपश्यन् २९१
