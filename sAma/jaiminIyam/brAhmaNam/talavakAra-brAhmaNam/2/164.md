+++
title = "१६४"

+++

 

अथैतौ राशि-मरायौ । 

प्रजननकामो हैताभ्यां यजेत । 

प्रजापतिर्वा अकामयत बहुः प्रजया पशुभिः प्रजायेय । 

द्वन्द्वं प्रजाः पशून्सृजेयेति । 

स एतौ यज्ञावपश्यत् । 

तावाहरत । 

ताभ्यामयजत । 

ततो वै स बहुः प्रजया पशुभिः प्राजायत । 

द्वन्द्वं प्रजाः पशूनसृजत । 

स यः कामयेत बहुः प्रजया पशुभिः प्रजायेय द्वन्द्वं प्रजाः पशून्सृजेयेति स
एताभ्यां यजेत । 

बहुरेव प्रजया पशुभिः प्रजायते द्वन्द्वं प्रजाः पशून्सृजते । 

स राशिश्चतुश्चत्वारिंशो भवति रथन्तरसामा । 

ब्रह्म वै रथन्तरं क्षत्रं चतुश्चत्वारिंशः । 

ब्रह्मणा च क्षत्रेण च सयुग्भ्यां बहुः प्रजया पशुभिः प्रजाया इति । 

यद्वेवैतानि स्तोत्राणि बहुलान्युदपद्यन्त इव तस्माद्रा शिः । 

अष्टाचत्वारिंशो मरायो भवति बृहत्सामा । 

ब्रह्म वा अष्टाचत्वारिंशः क्षत्रं बृहत् । 

द्वे हि ते गायत्र्\! यौ यदष्टाचत्वारिंशः । 

ब्रह्मणा च क्षत्रेण च सयुग्भ्यां बहुः प्रजया पशुभिः प्रजाया इति । 

यद्वेवैतानि स्तोत्राणि ज्यायांसीव च भवन्ति तस्मान्मरायः । 

ज्यायान्ह्येव राशेर्मरायो भवति १६४
