+++
title = "१९७"

+++

 

तदाहुर्नैतद्रा जन्यो वेदयेत । 

यथा वै श्रेष्ठी कामयते तथा करोति । 

यस्स ब्रूयात्त्रिवृतमेव स्तोमं कुरुताग्नेयीं सम्भार्यास्वित्यब्रह्मज्य एव
राजन्यो ब्राह्मणाञ्जिनीयादभ्रूणाहत्यै मारयात् । 

तदु वा आहुर्य एवैतद्रा जन्यो वेदयेत तमेवाब्रह्मज्यो जिनीयात् । 

तमभ्रूणहत्यै मारयादिति । 

तदाहुर्यन्ति वा एते प्राणेभ्यो ये त्रिवृत स्तोमाद्यन्तीति । 

त्रिवृताग्निष्टोमेन पुरस्ताद्यजेत । 

प्राणो वै त्रिवृतः । 

तेनैव प्राणेभ्यो न यन्ति । 

ब्रह्म पुरस्तादु क्षत्रं सूयते । 

अथो आहुरपिचितिरिति यज्ञक्रतुः । 

तेनैव यजेतेति । 

तस्य यद्द्वे त्रिवृती स्तोत्रे भवतस्तेनैव प्राणेभ्यो न यन्ति । 

अपचितिमु सुष्वाणोऽश्नुते । 

तदु वा आहुर्यदेवैषा वायव्या प्रतिपद्भवति प्राणो वै वायुः प्राणैरेव
तत्समृध्यन्ते । 

वायो शुक्रो अयामि त इति शुक्रवती भवति । 

ज्योतिरिव ह वा एषोऽन्येषु मनुष्येष्वतिभाति यस्सूयतेऽयं सुष्वाणो
ज्योतिरिवासदिति । 

मध्वो अग्रं दिविष्टिष्विति तदेतन्मधव्यमेवाग्र्यं कुर्वन्ति । 

आ याहि सोमपीतय इति सौमी । 

तेन पावमानी क्रियते । 

स्पार्हो देव नियुत्वतेति । 

क्षत्रं वै स्पार्हः । 

विशो नियुत्वतीः । 

क्षत्रायैव तद्विशमनुवर्त्मानं कुर्वन्ति । 

तस्मात्क्षत्रस्य विडनुवर्त्मा १९७
