+++
title = "१७४"

+++

 

अथैषोऽपूर्वः । 

प्रजननकामो हैतेन यजेत । 

प्रजापतिर्वा अकामयत बहुः प्रजया पशुभिः प्रजायेय न मदन्यः पूर्व स्यादिति
। 

स एतं यज्ञमपश्यत् । 

तमाहरत् । 

तेनायजत । 

ततो वै स बहुः प्रजया पशुभिः प्राजायत । 

नास्मादन्यः पूर्व आसीत् । 

स यः कामयेत बहुः प्रजायेय न मदन्यः पूर्व स्यादिति स एतेन यजेत । 

बहुरेव प्रजया पशुभिः प्रजायते नास्मादन्यः पूर्वो भवति । 

स त्रिवृद्र थन्तरसामा भवति । 

न ह वै त्रिवृत स्तोमादन्यः पूर्व स्तोमोऽस्ति न
रथन्तरात्पृष्ठादन्यत्पूर्वं
पृष्ठमस्ति न प्रजापतेरन्या पूर्वा देवतास्ति । 

तद्यदेतान्यपूर्वाणि तस्मादपूर्वः । 

अथो मनो वै प्रजापतिः । 

नो वै मनसोऽन्यत्किं चन पूर्वमस्ति । 

तस्मादु एवापूर्वः । 

स त्रिवृद्भवति न्यूनं वै त्रिवृत् । 

न्यूनं प्रजननं तद्यत्प्रजननं तन्मा प्रजनयादिति । 

तस्य रथन्तरं पृष्ठं भवति प्रजननं वै रथन्तरं तद्यत्प्रजननं तन्मा
प्रजनयादिति । 

तस्य द्वादश स्तोत्राणि भवन्ति द्वादश मासास्संवत्सरः । 

संवत्सरः प्रजननं स यः प्रजननं स मा प्रजनयादिति । 

तस्य चतुर्विंशति स्तुतशस्त्राणि भवन्ति चतुर्विंशत्यर्धमासस्संवत्सरः । 

संवत्सरः प्रजननं स यः प्रजननं स मा प्रजनयादिति १७४
