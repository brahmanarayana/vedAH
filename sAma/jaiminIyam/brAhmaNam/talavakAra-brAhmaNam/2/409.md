+++
title = "४०९"

+++

 

प्रजापतिः प्रजास्ससृजानस्स व्यस्रंसत । 

तस्माद्देवता व्युदक्रामन् । 

तमिन्द्र एव देवतानां नाजहात् । 

स इन्द्र मब्रवीत्कथं न्वहमितः पुनरन्वाभवेयमिति । 

किङ्खलु वै तेऽस्तीत्यब्रवीत् । 

स्तो न्वै म इमौ प्राणापानाविति । 

यत्स्तो म इत्यब्रवीत्तत्स्तोमस्य स्तोमत्वम् । 

स्तुवत एनं स्वा अयं न श्रेष्ठ इति य एवं वेद । 

तमब्रवीत्स वा एताभ्यामेव संवत्सरं स्तुष्व । 

तं त्वैताभ्यामेव तुष्टुवानमुपरिष्टात् संवत्सरस्य सर्वा
देवतास्समभ्यवैष्यन्तीति । 

स एताभ्यामेव संवत्सरमस्तुत । 

तमेताभ्यामेव तुष्टुवानमुपरिष्टात्संवत्सरस्य सर्वा देवतास्समभ्यवायन्दिशां
रसं प्रवृह्यापां रसं वेदस्य रसमन्नस्य रसं महते व्रतं हरामो महते व्रतं
हराम इति वदन्तीः । 

ता यदब्रुवन्महते व्रतं हराम इति तन्महाव्रतस्य महाव्रतत्वम् । 

तदस्मै प्रायच्छन् । 

तदव्रतयत् । 

ताः प्रामोदन्त महाव्रतयतीति महाव्रतयतीति । 

तस्मादेतस्मिन्नहन्प्रैव मोदन्ते । 

देवता ह्यस्मिन्प्रामोदन्त । 

तदाहुर्मध्यतस्संवत्सरस्य विषुवत्युपेत्यम् ४०९
