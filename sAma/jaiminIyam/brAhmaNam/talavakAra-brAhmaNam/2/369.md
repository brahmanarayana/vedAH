+++
title = "३६९"

+++

 

अथैता एण्य एककृष्णाः । 

एण्यो ह वै नामैता रात्रयः । 

तासु कृष्णोऽपि मिथुनत्वाय प्रजननाय । 

प्र मिथुनेन जायते य एवं वेद । 

तं वा त्वै पुरस्तादुपेयुस्तं वोपरिष्टात् । 

यदि पुरस्तादुपेयुः पुंस्प्रणेत्रा असन्निति । 

यद्युपरिष्टात्पश्चाद्वै पुमान्योषायां रेतो दधाति रेतोधेयाय । 

प्रजापतिर्वावेदमग्र एकोऽसृज्यत नान्यं द्वितीयं पश्यमानः । 

स षक्षताहं वाव प्रथमोऽजनिष्यहं श्रेष्ठोऽस्म्यस्ति स्विन्मदिहान्या३इति ।

स व्यैक्षत । 

सोऽन्यदात्मनोऽध्युत्तरतो ज्यायस्तिष्ठदप्श्यत् । 

तदपृच्छत्किमिदमसि यदिदमसीति । 

ब्रह्म वा अस्मीत्यब्रवीत् । 

तदब्रवीतावं वाव प्रथमावजनिष्वह्यावं श्रेष्ठौ स्वस्संसृजावहै सहासावेति । 

नेत्यब्रवीत् । 

पाप्मगृहीतो वा असीति । 

स मे क्व स पाप्मेति । 

एष ते शीर्षन्निति । 

तं वै मेऽवजहीति । 

तथेति । 

तमवाहन् । 

तं ग्रीवास्वसिनात् । 

तं समपीडयत् । 

तदेतत्परिगृहीतकमिवावजहीति । 

तमवाहन् । 

तं नीव्यामसिनात् । 

तं समपीडयत् । 

तदेतत्परिगृहीतकमिवावजहीति । 

तमवाहन् । 

तं कुल्फयोरसिनात् । 

तं समपीडयत् । 

तदेतत्परिगृहीतकमिवावैव जहीति । 

तमवाहन् । 

पदाभितिष्ठेति । 

तं पदाभ्यतिष्ठत् ३६९
