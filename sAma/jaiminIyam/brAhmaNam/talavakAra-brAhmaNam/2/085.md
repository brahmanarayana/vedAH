+++
title = "०८५"

+++

 

अथैतौ विराट्स्वराजौ । 

देवा वा अकामयन्त विराजमन्नाद्यमवरुन्धीमहि विराज्यन्नाद्ये
प्रतितिष्ठेमेति । 

त एतं विराजं यज्ञमपश्यन् । 

तमाहरन् । 

तेनायजन्त । 

ततो वै ते विराजमन्नाद्यमवारुन्धत विराज्यन्नाद्ये प्रत्यतिष्ठन् । 

विराजमेवान्नाद्यमवरुन्द्धे विराज्यन्नाद्ये प्रतितिष्ठति य एवं वेद । 

स ह वै विराड्यत्रान्यस्य लोकं नाभिध्यायति । 

तमेवैतेन जयति । 

तस्य दश त्रिवृन्ति स्तोत्राणि भवन्ति तास्तिस्रो विराजः पञ्चदशे द्वे । 

सो विराट् । 

ताश्चतस्रो विराजस्सम्पद्यन्ते । 

अन्नं विराट् । 

विराज एवान्नाद्यस्यावरुद्ध्यै । 

तस्य रथन्तरं पृष्ठं भवति । 

इयं वै रथन्तरम् । 

इयमु वै विराट् । 

य उ वा अस्यै भूयिष्ठं परिगृह्णाति स विराजति । 

अन्नं विराट् । 

विराज एवान्नाद्यस्यावरुद्ध्यै । 

तस्येन्दुस्समुद्र मुर्विया विभातीत्येतदादिष्टसाम माध्यन्दिने पवमाने भवति
पृथिव्यै साम । 

स्तोममेव तद्रू पेण समर्धयन्ति ८५
