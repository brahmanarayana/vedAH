+++
title = "०४४"

+++

 

एतद्वा अयनमिति होवाच । 

तद्यद्वा इदमाहुरनयनेनागादिति । 

य एवैतदविद्वांसस्संवत्सराय दीक्षन्ते तेऽनयनेन यन्ति । 

अथ य एतदेवं वेदानार्त एव संवत्सरस्योदृचं गच्छत्युत्थायो योगक्षेमी
पणाय्यो भवति । 

त एतं स्वर्गं लोकमागच्छन्ति । 

एतन्महाव्रतीयमहः । 

एष वाव स्वर्गलोको यन्महाव्रतीयमहः । 

तत्पञ्चविंशं भवति । 

ततो या विंशतिर्विराट्सा । 

अथ याश्चतस्र इमा एव ताश्चतस्रो दिशः । 

अथ या पञ्चविंशीयमेव सोर्ध्वा दिक् । 

दिशो वै यत्र समुदश्रयन्त तदेषोऽत्यग्रो नाम लोकोऽभवद्य एष तपति । 

एतमेवैतत्पञ्चविंश्याभ्यारोहन्ति । 

एतस्य सलोकतां गच्छन्ति । 

तदाहुर्यदेतेनाह्ना भूयिष्ठमीप्सन्ति यन्महाव्रतीयेनाथ कस्मादयं वारणः
पञ्चविंशस्तोमः क्रियत इति । 

कृत्स्नस्यान्नाद्यस्यावरुद्ध्या इति ब्रूयात् । 

पुरुषमेव पञ्चभि स्तोत्रियाभिरवरुन्द्धे गां पञ्चभिरश्वं पञ्चभिरजां
पञ्चभिरविं पञ्चभिः । 

स एष कृत्स्नसैवान्नाद्यस्यावरुद्ध्या अन्ततः पञ्चविंशस्तोमः क्रियत इति । 

अथ यावतिरात्रौ प्रतिष्ठैव सा । 

अस्मिन्नेव लोके प्रायणीयेनातिरात्रेण प्रतिष्ठाय प्रयन्ति । 

अमुष्मिँ ल्लोक उदयनीयेनातिरात्रेण प्रतिष्ठायोद्यन्ति । 

ते हाप्यबुभूषन्त इव भवन्ति प्रत्यिव तिष्ठन्ति ४४
