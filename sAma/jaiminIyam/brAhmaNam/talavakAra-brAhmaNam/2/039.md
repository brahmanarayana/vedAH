+++
title = "०३९"

+++

 

तदाहुर्यदन्यैरन्यैः सामभि स्तुवतेऽन्या अन्या अनुशंसन्त्यथ कस्मात्समाना
गृहा इति । 

स ब्रूयादन्नं वै साम । 

अन्नमृक् । 

प्राणा गृहाः । 

अन्यदन्यद्वै प्राणेभ्योऽन्नमाहरन्ति । 

तस्मादन्यैरन्यैः सामभि स्तुवतेऽन्या अन्या अनुशंसन्ति समाना एव गृहा इति ।

प्राणा एव साम । 

तन्मूलम् । 

अथ यथा वृक्षस्य स्कन्धांसि वा शाखा वा पलाशानि वैवमन्यानि सामानि । 

स य एतदेवं वेद सर्वाण्येवास्य सामानि विदितानि भवन्ति । 

वागेवर्क् । 

तन्मूलम् । 

अथ यथा वृक्षस्य स्कन्धांसि वा शाखा वा पलाशानि वैवमन्या ऋचः । 

स य एतदेवं वेद सर्वा एवास्यर्चो विदिता भवन्ति । 

मन एव यजुः । 

तन्मूलम् । 

अथ यथा वृक्षस्य स्कन्धांसि वा शाखा वा पलाशानि वैवमन्यानि यजूंषि । 

स य एतदेवं वेद सर्वाण्येवास्य यजूंषि विदितानि भवन्ति ३९
