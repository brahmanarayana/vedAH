+++
title = "०८८"

+++

 

अथैष व्योमा । 

देवा वा अकामयन्त व्योम स्याम व्योमानं लोकं गच्छेमेति । 

त एतं यज्ञमपश्यन् । 

तमाहरन् । 

तेनायजन्त । 

ततो वै ते व्योमासन्व्योमानं लोकमगच्छन् । 

व्योमा हैव भवति व्योमानं लोकं गच्छति य एवं वेद । 

स ह वै व्योमा यत्रान्यस्य लोकं नाभिध्यायति । 

तमेवैतेन जयति । 

सप्तदशो भवति । 

प्रजापतिर्वै सप्तदशः । 

प्रजापतिर्वै व्योमा । 

व्योम्ना व्योमानोऽसाम व्योम्ना व्योमानं लोकं गच्छामेति । 

तस्योभे बृहद्र थन्तरे सामनी भवतः । 

न ह वा एतयोरन्यतरद्व्योम । 

उभे ह वा एते व्योम । 

व्योम्ना व्योमानोऽसाम व्योम्ना व्योमानं लोकं गच्छामेति । 

तस्यैकविंश आर्भवः पवमानो भवत्यग्निष्टोमसाम वा । 

द्वादश मासाः पञ्चर्तवस्त्रय इमे लोका असावादित्य एकविंशः । 

एष उ ह वै व्योमा येऽर्वाञ्चः प्रजापतेर्देवास्तेषां । 

व्योम्ना व्योमानोऽसाम व्योम्ना व्योमानं लोकं गच्छामेति । 

तस्यार्को देवानां परमे व्योमनर्कस्य देवाः परमे वियोमन्नित्येते
आदिष्टसामनी पवमानयोर्भवतः । 

स्तोममेव तद्रू पेण समर्धयन्ति ८८
