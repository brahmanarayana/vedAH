+++
title = "३३८"

+++

 

अथैता द्वादशाहवतीर्भवन्ति देवसत्रं ह खलु वा एतत्प्रजापतिसत्रं
यद्द्वादशाहः । 

एतेन वै सत्रेण प्रजापतिरार्ध्नोत्तद्येन सत्रेण
प्रजापतिरार्ध्नोत्तेनर्ध्नवामेति
। 

तदाहुः किं वर्ष्म सत्राणामिति । 

द्वादशाह इति ब्रूयात् । 

द्वादशाहो ह वै वर्ष्म सत्राणां न ह्यन्यस्मिन्सत्रे चतुश्चत्वारिंश
स्तोमोऽस्ति नाष्टाचत्वारिंशः । 

तद्यद्वर्ष्म सत्राणां तन्न उपेतमसदिति । 

इहेव च ह खलु वा एत इहेव च वाचं विप्रयुञ्जते ये यजन्ते ये सत्रमासते । 

तां दशमेनैवाह्ना सम्पादयन्ति । 

सम्पन्नायै नो वाचोऽविकृष्टायै प्रतिष्ठिताया उदृचमश्नवामहा इति । 

एकेनो च सत्रेण द्वे सत्रे उपयन्ति द्वादशाहं च चतुर्दशरात्रं च । 

वैश्वानर उदयनीयोऽतिरात्रो भवति । 

वैश्वानरोदयना ह्यहीनास्सोमाः ३३८
