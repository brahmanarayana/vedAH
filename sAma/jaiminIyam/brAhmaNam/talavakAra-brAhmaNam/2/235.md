+++
title = "२३५"

+++

 

इत्येकाहं समाप्तम्

 

अहीनम्

 

अथैते द्विरात्राः । 

हविष्मांश्च वै हविष्कृच्चाङ्गिरसावास्ताम् । 

तावस्मिँ ल्लोके स्त्रीचर्यं प्रमत्तौ चरन्तावृषयोऽङ्गिरसः पितरश्च
पितामहाश्च सुकृतो हित्वा स्वर्गं लोकमायन् । 

तौ यदा सा चर्या परैदथाकामयेतां कथं न्विद्यत्र नावृषयोऽङ्गिरसः पितरश्च
पितामहाश्च सुकृत स्वर्गं लोकमितास्तदनुगच्छेवेति । 

तौ तपोऽतप्येताम् । 

तावेतद्द्विरात्रं यज्ञमपश्यताम् । 

तमाहरेताम् । 

तेनायजेताम् । 

ततो वै तौ यत्रैनयोरृषयोऽङ्गिरसः पितरश्च पितामहाश्च सुकृत स्वर्गं लोकमिता
आसंस्तदन्वगच्छताम् । 

स यःकामयेत यत्र मे पितरश्च पितामहाश्च सुकृत स्वर्गं लोकं
इतास्तदनुगच्छेयमिति स एतेन यजेत । 

यत्र हैवास्य पितरश्च पितामहाश्च सुकृत स्वर्गं लोकमिता भवन्ति
तदेवानुगच्छति । 

अथो आहुर्यस्मादेव श्रेयान्भ्रातृव्य स्यात्स एनेन यजेतेति । 

पूर्वप्रेत इव ह वा एष य श्रेयान् । 

पूर्वप्रेतानिव वा एतेन तौ तानाप्नुताम् । 

आप्त्वा श्रेयांसं वसीयानात्मना भवति । 

अथो आहुः प्रजाकाम एवैनेन यजेतेति । 

आत्मा वै पूर्वमहः प्रजोत्तरम् । 

आत्मानमेव पूर्वेणाह्ना संस्कुरुते प्रजामुत्तरेण २३५
