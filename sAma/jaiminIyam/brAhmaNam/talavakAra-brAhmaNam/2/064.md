+++
title = "०६४"

+++

 

विचक्षणवतीं वाचं वदति । 

अन्नं वै विचक्षणम् । 

अन्नवतीमेव तद्वाचं वदति । 

विचक्षणवतीं वाचं वदति । 

सोमो वै विचक्षणः । 

अन्नमु सोमः । 

अन्नवतीमेव तद्वाचं वदति । 

विचक्षणवतीं वाचं वदति । 

प्राणो वै विचक्षणः । 

तस्य वागेव मिथुनम् । 

मिथुनवतीमेव तद्वाचं वदति । 

विचक्षणवतीं वाचं वदति । 

अन्नं वै विचक्षणम् । 

अन्नेन हीमाः प्रजा विपश्यन्ति । 

तत आभ्यः प्रजाभ्योऽन्नाद्यं प्रयच्छति । 

स यदास्मै व्रतं प्रयच्छेत्सर्वमेव व्रतयेत्सर्वस्यान्नाद्यस्यावरुद्ध्यै ।

यद्यु परिशिंष्याद्व्रतप्रदं ब्रूयादशान वा पिब वेति । 

यद्य उ व्रतप्रदोऽनुच्छिष्टाशी वा स्यात्परि वा शिंष्यात्तदद्भिरभ्युक्ष्य
छायायां निषेक्तवै ब्रूयात् । 

तदोषधीभिरभिसञ्छादयितवै ब्रूयात् । 

तदोषधीनां मूलान्युपसिञ्चति । 

वर्षुकः पर्जन्यो भवति यत्रैवंविद्वान्दीक्षिते । 

दीक्षिता ऊदशूशुषन्नितीहाहुः । 

स यदा दीक्षणीयेष्टिस्सन्तिष्ठेत यदैनमध्वर्युरभ्यञ्जयेद्यदा
सम्पवयेदथैतमादित्यमुपतिष्ठेत त्वं देवता
दीक्षितासि । 

सा दीक्षमाणस्येन्द्रि यं ज्यैष्ठ्यं श्रैष्ठ्यं यश आदत्से । 

मा म इन्द्रि यं ज्यैष्ठ्यं श्रैष्ठ्यं यश आदिथाः । 

तव दीक्षामनु दीक्ष इति । 

तस्यैषा देवता दीक्षमानस्येन्द्रि यं ज्यैष्ठ्यं श्रैष्ठ्यं यशो नादत्ते ६४
