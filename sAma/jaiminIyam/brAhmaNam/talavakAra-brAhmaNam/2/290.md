+++
title = "२९०"

+++

 

अथैष गौतमस्य चतुष्टोमः । 

गौतमाय वै न श्रददधत । 

अश्रद्धानीयो राजन्य ऋषिरिति । 

सोऽकामयत श्रन्मे दधीरञ्श्रद्धानीय स्यामिति । 

स एतं चतूरात्रं यज्ञमपश्यत् । 

तमाहरत् । 

तेनायजत । 

ततो वै तस्मै श्रददधत श्रद्धानीयोऽभवत् । 

श्रद्धानीयो भवति य एवं वेद । 

स वा एष कृतस्तोमः । 

श्रद्धा वै कृतम् । 

यद्ध वा इदं कृतेन जित्वा हरन्ति श्रद्धया हैव तद्धरन्ति । 

तस्मात्कृतस्तोमः । 

स वा एष चतुरुत्तर्यङ्गिरसाम् । 

द्व्युत्तरेण वा आदित्या स्वर्गं लोकमायंश्चतुरुत्तरेणाङ्गिरसः । 

चतुरुत्तरेण स्वर्गं लोकमेति य एवं वेद । 

तदाहुरपभ्रंशी यज्ञक्रतुरीश्वरः पुरायुषोऽमुं लोकमेतोरिति । 

तद्यत्प्रत्यवरोहीणि स्तोत्राणि भवन्ति तेनानपभ्रंशी तेनो आयुष्यः । 

 

अथैष विश्वज्योतिः । 

देवा वा अकामयन्त सर्व एव ज्योतिरिव स्यामेति । 

त एतं चतूरात्रं यज्ञमपश्यन् । 

तमाहरंस्तेनायजन्त । 

ततो वै ते सर्व एव ज्योतिरिवासन् । 

तस्माद्यमप्येतर्हि देवानां पश्यन्ति ज्योतिरिवादृश्मेत्येवाहुः । 

स यो ब्रह्मवर्चसकाम स्यात्स एतेन यजेत । 

ज्योतिरिव ह वै स भाति यो ब्रह्मवर्चसमृध्नोति । 

ऋध्नोति हैनेन ब्रह्मवर्चसं ब्रह्मवर्चसी भवति २९०
