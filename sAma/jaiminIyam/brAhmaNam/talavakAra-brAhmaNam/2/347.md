+++
title = "३४७"

+++

 

अथैते पृष्ठ्यस्य षडहस्य स्तोमा भवन्ति । 

श्रीर्वै पृष्ठानि वर्ष्म वै पृष्ठानि । 

तच्छ्रियं वर्ष्म पृष्ठानि रोहन्ति । 

तदु सत्रिणो भवन्ति । 

अथैतत्त्रयस्त्रिंशमहर्भवति । 

त्रयस्त्रिंशादेवाधि त्रयस्त्रिंशम् । 

स ह्यन्तः । 

कुतो ह्यन्यदाहरेयुः । 

तस्य चतुस्त्रिंशं बहिष्पवमानं भवति । 

त्रयस्त्रिंशद्वै देवताः । 

प्रजापतिश्चतुस्त्रिंशः । 

षष्ठायतनो वै प्रजापतिर्देवतानाम् । 

अथ यत्सप्तममह स्वाराज्यस्स लोकः । 

स्वाराज्यमु चतुस्त्रिंशी । 

तद्यत्सप्तमस्याह्नश्चतुस्त्रिंशं बहिष्पवमानं भवति तद्यावान्स्वाराज्यो
लोकस्तावन्तं स्वाराज्यं लोकमृध्नवामेति । 

त्रयाणामु चैव त्रयस्त्रिंशानामननूचीनतायै । 

प्रोष्ठस्य ह खलु वा एता रूपं रात्रयः । 

ऊर्ध्वो वा अयमितष्षडहस्तिर्यङ्मध्येऽर्वाङसावमुतः । 

उपरिषद्यस्यो वा एता रूपं रात्रयः । 

उपरिषद्यं वै सोऽश्नुते य श्रियमश्नुते । 

उपरिषद्यं ज्यैष्ठ्यं श्रैष्ठ्यं श्रियमश्नवामहा इति । 

तस्मादेता रात्रीरुपयन्ति । 

तदाहु श्रेयांसं वा एतेऽभ्यारोहन्ति य एता रात्रीरुपयन्तीति । 

तद्यत्परस्ताद्प्रत्यञ्चः पृष्ठ्यस्य षडहस्य स्तोमा भवन्ति
निह्नवायैवानार्त्यै शिवत्वाय शान्त्यै । 

ज्योतिषोऽध्यह्न उत्तिष्ठन्त्युक्तब्राह्मणात् । 

वैश्वानर उदयनीयोऽतिरात्रो भवति । 

वैश्वानरोदयना ह्यहीनास्सोमाः ३४८
