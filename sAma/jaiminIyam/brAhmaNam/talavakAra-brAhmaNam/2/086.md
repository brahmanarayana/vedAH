+++
title = "०८६"

+++

 

त उ वा अकामयन्त विराजमन्नाद्यमवरुध्य स्वराज्यं लोकं गच्छेमेति । 

त एतं स्वराजं यज्ञमपश्यन् । 

तमाहरन् । 

तेनायजन्त । 

ततो वै ते विराजमन्नाद्यमवरुध्य स्वराज्यं लोकमगच्छन् । 

विराजमेवान्नाद्यमवरुध्य स्वाराज्यं लोकं गच्छति य एवं वेद । 

स ह वै स्वराड्यत्रान्यस्य लोकं नाभिध्यायति । 

तमेवैतेन जयति । 

तस्य दश त्रिवृन्ति स्तोत्राणि भवन्ति । 

तास्तिस्रो विराजः । 

पञ्चदशं च सप्तदशं च द्वे । 

सोऽनुष्टुप् । 

एषो ह वै छन्दसां स्वाराज्यं लोकमानशे यदनुष्टुप् । 

प्रजापतिर्वा अनुष्टुप् । 

प्रजापतिर्वै स्वाराज्यम् । 

अन्नमु वै विराट् । 

विराज्येव तदन्नाद्ये प्रतिष्ठाय स्वाराज्यं लोकमगच्छन् । 

विराज्येव तदन्नाद्ये प्रतिष्ठाय स्वाराज्यं लोकं गच्छति य एवं वेद । 

तस्य बृहत्पृष्ठं भवति । 

अदो वै बृहत् । 

अदो वै स्वाराज्यम् । 

अमुमेवैतेन स्वाराज्यं लोकमगच्छन् । 

अमुमेवैतेन स्वाराज्यं लोकं गच्छति य एवं वेद । 

तस्येन्दुस्समुद्र मुर्विया विभातीत्येतदादिष्टसामार्भवे पवमाने न भवतीति
दिवस्सामैकारवद्भवति । 

अर्वाङिव ह्यसौ लोकः । 

स्तोममेव तद्रू पेण समर्धयन्ति । 

अथो यदेकारवद्भवति स्वर्गाल्लोकान्नेत्पराञ्चोऽतिपद्यामहा इति ८६
