+++
title = "०६७"

+++

 

ते ये सकृष्णाजिना अपोऽभ्यवयन्ति य एतस्माद्दीक्षितयशसादवच्छिद्यन्ते ते
सर्वमात्मानं प्रप्लाव्य पाप्मना सहोदायन्ति । 

स यदावभृथेष्टिस्सन्तिष्ठेताथोन्मुच्य कृष्णाजिनमद्भिरभ्युक्षेदिन्द्रि
याज्ज्यैष्ठ्याच्छ्रैष्ठ्यान्मा योषमिति अथ यं रातिं मन्यते
तस्मै प्रयच्छति । 

अथाप आचामति भक्षस्यावभृथोऽसि भक्षणस्यावभृथोऽसि भक्षितस्यावभृथोऽसीति । 

स यदेवात्रर्जीषे किं चित्सक्तं भवति तस्यैष भक्षः । 

अथापः प्रविशति । 

न्यञ्चनं वा एतत्प्रपदनं यदापः । 

न्यञ्चनमेवैतत्प्रपदनं प्रपद्यते पाप्मनोऽनन्ववायाय । 

यद्याप स्यन्देरन्प्रतिस्रोतं गाहेत पाप्मानं मे निर्वहानिति । 

सर्वा उ ह त्वा आप स्यन्दन्ते । 

या उ ह स्थावरा अवाचीस्ता स्यन्दन्तेऽवाञ्चमेवास्य ताः पाप्मानं निर्वहन्ति
। 

अन्योऽन्यस्य जायापती पृष्ठं प्रधावतः । 

वज्रो वा आपः । 

वज्रेणैव तत्सर्वं पाप्मानमपहनाते । 

अथो द्वन्द्वमेव तन्मिथुनं प्रजननं कुर्वाते प्रजात्यै । 

स्नात्वा क्षिप्र उदेयात्क्षिप्रे पाप्मनो व्यावृत्त्या इति ६७
