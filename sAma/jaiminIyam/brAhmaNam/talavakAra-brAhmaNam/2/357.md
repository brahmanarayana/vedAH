+++
title = "३५७"

+++

 

अथैते ज्योतिर्गौरायुरिति स्तोमा भवन्ति । 

एते ह वै शिवाश्शान्ताः पथ्या स्तोमा ये ज्योतिर्गौरायुरिति । 

ते ये शिवाश्शान्ताः पथ्या स्तोमास्तैर्न स्तुतमसदिति । 

त उ विराजं सम्पन्नाः । 

तदु विराजमन्नाद्यमारभन्ते । 

तामान्तं नावसृजेयुः । 

बृहद्र थन्तरे सामनी भवतः । 

सा ह्यृद्धिस्स पन्थाः । 

श्यैतनौधसे ब्रह्मसामनी भवतः । 

प्रस्पष्टमाजिमनु शूकरवामेति । 

तद्यत्तृतीयेऽहनि रथन्तरं सम्पद्येत तद्वैरूपमुपेयुः । 

इदं वै रथन्तरमदो बृहदिदमेवान्तरिक्षं वैरूपम् । 

एतयोरेव साम्नोरसमदे । 

अथ ह वै निष्करणीया इति ब्राह्मणाः पूर्विणस्सत्रं निषेदुः । 

तेषां ह स्म वासिष्ठस्सात्यहव्य आसद्य सोमं भक्षयित्वा प्रधावति । 

ते हाभिशस्तिं चक्रिरे कथं नु नो दीक्षितानामदीक्षितास्सोमं भक्षयेयुरिति ।

ते हैतदेकमहर्वैरूपमुपेयुः । 

स ह पुनरासद्य तूष्णीमेवेक्षमाणो निषसाद । 

तं होचुः कथं न सर्पसि कथं न भक्षयसीति । 

स होवाच सत्रिणो वा अभूत दीर्घसोमो वाव वः पुराभूदिति । 

तद्यत्तृतीयेऽहनि वैरूपमुपयन्ति सत्रिताया एव । 

ते वा एते सामनी अन्यदन्यदहरुपपद्यमाने इतः यत्र गवि रथन्तरं सम्पद्येत ३५७
