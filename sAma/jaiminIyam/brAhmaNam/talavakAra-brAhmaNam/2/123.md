+++
title = "१२३"

+++

 

तमु वै मायं खण्डिकोऽभिप्राहैषीत्सयःक्रिया वै स्यो यक्ष्यत इति । 

स एव नूनं भविष्यति परा स्यो भविष्यतीत्येवैतद्ध्यायामीति । 

तं होचुः परिक्रीरिति वा अयं यज्ञक्रतुरस्ति । 

तेन त्वा याजयामेति । 

तथेति । 

तेन हैनं याजयां चक्रुः । 

तस्य वा एतस्य तृचस्य तृचस्यैकैकया स्तुवन्ति । 

ब्रह्म वै प्रथमा स्तोत्रिया क्षत्रं द्वितीया विट्तृतीया । 

अवलम्ब उ ह वै ब्रह्मणः क्षत्रं च विट्च । 

क्षत्रं चो ह वै विशं चानु भ्रातृव्यलोकः । 

स ये द्वे अवचिच्छेद भ्रातृव्यलोकमेव तदवचिच्छेद । 

आत्मा वै प्रथमा स्तोत्रिया जाया द्वितीया प्रजा तृतीया । 

अवलम्ब उ ह वा आत्मनो जाया च प्रजा च । 

जायां चो ह वै प्रजां चानु भ्रातृव्यलोकः । 

स ये द्वे अवचिच्छेद भ्रातृव्यलोकमेव तदवचिच्छेद १२३
