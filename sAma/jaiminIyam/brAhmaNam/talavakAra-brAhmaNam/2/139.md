+++
title = "१३९"

+++

 

अथैष इन्द्र स्तोमः । 

इन्द्रो वा अकामयत सर्वेषां देवानां श्रेष्ठतां गच्छेयमिति । 

स एतं यज्ञमपश्यत् । 

तमाहरत् । 

तेनायजत । 

ततो वै स सर्वेषां देवानां श्रेष्ठतामगच्छत् । 

गच्छति स्वानां श्रेष्ठतां य एवं वेद । 

इन्द्रे ह वा अग्रे यज्ञ आस । 

श्रीर्ह वा अस्मिंस्तदास । 

यज्ञ उ ह वाव देवानां श्रीः । 

तमु ह वृत्रोऽभिववृधे । 

स देवानुपाधावद्युष्माभिर्बलेनेमं वृत्रं हनानीति । 

तमब्रुवन्स वै नो यस्तेऽयं निष्केवल्यो यज्ञस्तं प्रयच्छेति । 

तस्माद्रा जनि विजिगीषमाणे विषः प्रदानमिच्छन्ते । 

तस्मादु राजा विजिगीषमाणो विश एव प्रदानं प्रयच्छति । 

स वसुभ्य एव प्रातस्सवनं प्रायच्छद्रुद्रे भ्यो माध्यन्दिनं
सवनमादित्येभ्यस्तृतीयसवनं विश्वेभ्यश्च
देवेभ्यः । 

तैर्बलेनेन्द्रो वृत्रमहन् । 

अजयन्देवा असुरान् । 

स वृत्रं हत्वा विजित्य पृथगेवैषां इमा श्रियो दीप्यमाना अपश्यत् । 

तमभिशस्तिरविन्दन् । 

स षक्षत कथं न्वहमेषामिमा श्रियस्संवृञ्जीयेति । 

स एतेनैव यज्ञेनायजत । 

तेनैषां सर्वा श्रियस्समवृङ्क्त । 

वृङ्क्ते द्विषतो भ्रातृव्यस्य श्रियं य एवं वेद १३९
