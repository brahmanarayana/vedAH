+++
title = "०९५"

+++

 

तदाहुर्भूतस्यैवैष यज्ञो न बुभूषतोऽप्रजननी स्तोमो विराजं चानुष्टुभं
चाभिसम्पद्यते । 

सम्पन्नमिव वा एतच्छन्दः पूर्णमिव प्रजननं यद्विराट् । 

अन्त उ वा एष छन्दसां यदनुष्टुबिति । 

तदु वा आहुरुभयोरेवैष यज्ञो भूतस्य च बुभूषतश्चेति । 

तस्यैते त्रिवृत्पञ्चदशा स्तोमा भवन्ति सप्तदशैकविंशा ऊनातिरिक्ता मिथुनाः
प्रजनयः । 

ऊनमन्यस्यातिरिक्तमन्यस्य । 

ऊनातिरिक्ताद्वै मिथुनात्प्रजाः पशवः प्रजायन्ते । 

त्रिवृच्च पञ्चदशश्च तन्मिथुनं प्रजननम् । 

सप्तदशश्चैकविंशश्च तन्मिथुनं प्रजननम् । 

तद्यन्मिथुनं प्रजननं तन्मा प्रजनयादिति । 

अथो यदुभे बृहद्र थन्तरे सामनी भवत एतद्वै दैव्यं मिथुनं प्रजननं यदुभे
बृहद्र थन्तरे तद्यद्दैव्यं मिथुनं प्रजननं तन्मा प्रजनयादिति । 

अनेन हत्वाप प्रजननतमो यद्विराजमभिसम्पद्यते । 

अन्नं वै विराट् । 

अशिताद्वै रेतस्सिच्यते । 

रेतसः प्रजाः प्रजायन्ते । 

अथो यदनुष्टुभमभिसम्पद्यत आनुष्टुभो वै प्रजापतिः प्रजापतिः प्रजननं स यः
प्रजननं स मा प्रजनयादिति ९५
