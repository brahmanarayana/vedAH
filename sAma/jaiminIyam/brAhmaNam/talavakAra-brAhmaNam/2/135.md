+++
title = "१३५"

+++

 

स यो मुखेन पापं कृत्वा मन्येत त्रिवृताग्निष्टुता यजेत । 

एष ह वै मुखेन पापं करोति योऽवाद्यं वदति । 

मुखं वै त्रिवृत्स्तोमानाम् । 

मुखादेव तेन पाप्मानमपघ्नते । 

अथ यो बाहुभ्यां पापं कृत्वा मन्येत पञ्चदशेनाग्निष्टुता यजेत । 

एष ह वै बाहुभ्यां पापं करोति योऽनिघात्यस्य निहन्ति । 

बाहू वै पञ्चदश स्तोमानाम् । 

बाहुभ्यामेव तेन पाप्मानमपघ्नते । 

अथ उदरेण पापं कृत्वा मन्येत सप्तदशेनाग्निष्टुतायजेत । 

एष ह वा उदरेण पापं करोति योऽनाश्यान्नस्यान्नमत्ति । 

उदरं वै सप्तदश स्तोमानाम् । 

उदरादेव तेन पाप्मानमपघ्नते । 

अथ यः पद्भ्याम्पापं कृत्वा मन्येत एकविंशेनाग्निष्टुता यजेत । 

एष ह वै पद्भ्यां पापं करोति यो जनमेति । 

प्रतिष्ठा वा एकविंश स्तोमानाम् । 

पद्भ्यामेव तेन पाप्मानमपघ्नते । 

अथो आहुर्य एवायं ज्योतिष्टोमोऽग्निष्टोमस्तेनैव यजेतेति । 

तस्य यत्त्रिवृद्बहिष्पवमानं भवति मुखादेव तेन पाप्मानमपघ्नते । 

अथ यत्पञ्चदशान्याज्यानि भवन्ति पञ्चदशो माध्यन्दिनो बाहुभ्यां एव तेन
पाप्मानमपघ्नते । 

अथ यत्सप्तदशानि पृष्ठानि भवन्ति सप्तदश आर्भव उदरादेव तेन पाप्मानमपघ्नते
। 

अथ यदेकविंशमग्निष्टोमसाम भवति पद्भ्यामेव तेन पाप्मानमपघ्नते १३५
