+++
title = "३०५"

+++

 

अथैष बबरसप्तरात्रः । 

तस्य सप्तदशमेव प्रथममहरथ त्रिवृदथ पञ्चदशमथैकविंशमथ त्रिणवमथ
त्रयस्त्रिंशं ज्योतिरतिरात्रः । 

एतेनो ह स ईजे श्रीकामोऽन्नाद्यकामः । 

आत्मा वै पृष्ठ्यष्षडह इति । 

मुखं त्रिवृदन्नं सप्तदशः । 

स प्रथमत एव मुखतोऽन्नाद्यं धास्ये सोऽन्नाद श्रेष्ठ स्वानां भविष्यामीति ।

अथो संवत्सरो वै पृष्ठ्यष्षडहस्तन्मा संवत्सरस्य
पुरस्तादन्नाद्यमवरुद्धमुपस्थास्यत
इति । 

ज्योतिरतिरात्रः । 

एतद्वै प्रज्ञातं देवतीर्थं यज्ज्योतिरतिरात्रः । 

स उ प्रज्ञातेन देवतीर्थेनारिष्टेनारिष्ट उदृचं गमिष्यामीति तमु ह स्व
एवान्तेवास्यनुव्याजहार ३०५
