+++
title = "१४२"

+++

 

तं विजिग्यानं सर्वे देवा अभितस्समन्तं पर्यविशन्वसवः पुरस्ताद्रुद्रा
दक्षिणत आदित्याः पश्चान्मरुत उत्तरतो विश्वे देवा
उपरिष्टात्साध्याश्चाप्त्याश्चाह्दस्तादभितोऽङ्गिरसः
। 

एषा वै दैवी श्रीर्दैवा सभा दैवी संसत् । 

गच्छति ह वा एतां दैवीं श्रियं दैवींसभां दैवीं संसदं य एवं वेद । 

स वा एष षड्बृहतीरभिसम्पद्यते । 

षड्वा ऋतवस्संवत्सरश्रीः । 

श्रियां वावैनं तदध्यौहत् । 

स एष ऋतुषु च संवत्सरे चैतस्यां श्रियामध्यूढस्तपति । 

तस्य प्रत्नं पीयूषं पूर्वं यदुक्थ्यमित्येताः सतोबृहतयो भवन्ति
गायत्रीभाजनम् । 

ब्रह्म वै गायत्री । 

क्षत्रं बृहती । 

ब्रह्मैव तद्यशसानक्ति । 

ब्रह्मणोऽस्य तत्सतः क्षत्रस्येव प्रकाशो भवति य एवं वेद १४२
