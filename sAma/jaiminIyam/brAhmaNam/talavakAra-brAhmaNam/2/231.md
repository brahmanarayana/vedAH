+++
title = "२३१"

+++

 

ता अस्य प्रजास्सृष्टा वरुणस्य यवमादन् । 

ता वरुणो वरुणपाशेनागृह्णात् । 

स षक्षत या अमूः पूर्वाः प्रजा असृक्षि परा ता अभूवन् । 

यदीमाः पराभवन्ति क्व ततो भवानि हैन्तैना अभितो भिषज्यानीति । 

स एतौ द्विदिवौ वरुणप्रघासावपश्यत् । 

तावाहरत् । 

ताभ्यामयजत । 

ताभ्यामेना वरुणीयादेनसो व्यमुञ्चत् । 

तद्यदेतौ द्विदिवौ वरुणप्रघासौ भवतो वरुणीयादेवैताभ्यामेनसः प्रजा मुञ्चति
। 

मरुत्वती पूर्वस्याह्न प्रतिपद्भवति । 

आग्नेयश्च मारुतश्च पशू । 

ता अस्य प्रजा वरुणगृहीता मरुतो रन्ध्राण्यन्ववपातिनो व्यमिमथिषन्त । 

तद्यन्मरुत्वती प्रतिपद्भवति मरुत एवैतेन भागधेयेन निरवदायन्ते । 

आग्नेयपशुर्यज्ञो वा अग्निर्नेद्यज्ञादग्नेरयामेति । 

कवत्युत्तरस्याह्नः प्रतिपद्भवति कायोपालम्भ्या प्रजापतिर्वै कः
प्रजापतिमेव तदन्ततः प्रीणन्ति । 

प्रजापतिर्वा षक्षत कं वै प्रजाभ्यो भूवं कमात्मनेऽसानीति । 

स एतां कवतीं प्रतिपदमपश्यत्कायामुपालम्भ्याम् । 

ततो वै स कं प्रजाभ्योऽभवत्कमात्मने । 

कं हैव प्रजाभ्यो भवति कमात्मने य एवं वेद । 

आग्नेयः पशुर्यज्ञो वा अग्निर्नेद्यज्ञादग्नेरयामेति २३१
