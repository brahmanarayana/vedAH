+++
title = "१७३"

+++

 

अथैष गौतमस्य चतुष्टोमः । 

गौतमो वा अकामयताव पशून्रुन्धीय भूमानं पशूनां गच्छेयमिति । 

स एतं यज्ञमपश्यत् । 

तमाहरत् । 

तेनायजत । 

ततो वै सोऽव पशूनरुन्ध भूमानं पशूनामगच्छत् । 

स यः कामयेताव पशून्रुन्धीय भूमानं पशूनां गच्छेयमिति स एतेन यजेत । 

अव हैव पशून्रुन्द्धे भूमानं पशूनां गच्छति । 

तस्य चतसृषु बहिष्पवमानं भवति । 

चतुष्पादा वा अश्वास्सन्तश्चतुश्शफाः । 

ते ये चतुष्पादाः पशवश्चतुश्शफास्तानेवैतेनावरुन्द्धे । 

अष्टास्वष्टास्वाज्यानि । 

अष्टाशफा वै पशवः । 

ते येऽष्टाशफाः पशवस्तानेवैतेनावरुन्द्धे । 

द्वादशो माध्यन्दिनः । 

द्वादशाक्षरा वै जगती । 

पशवो जगती । 

यत्क्षुद्रं पशूनां तज्जागतम् । 

तदेवैतेनावरुन्द्धे । 

षोडशानि पृष्ठानि । 

षोडशकला वै पशवो यांश्च विद्म यांश्च न । 

तानेवैतेन कलाशोऽवरुन्द्धे । 

सविंश आर्भवः पवमानः । 

द्वे वा एते दशदशिन्यौ विराजौ यद्विंशतिः । 

विंशतिप्रतिष्ठाना वै पशवो वैराजाः । 

ते ये विंशतिप्रतिष्ठानाः पशवो वैराजास्तानेवैतेनावरुन्द्धे । 

अथ चतुर्विंशमग्निष्टोमसाम । 

चतुष्पादा वै पशवो वैराजाः । 

ते ये चतुष्पादाः पशवो वैराजास्तानेवैतेनावरुन्द्धे । 

अथो चतुर्विंशत्यर्धमासस्संवत्सरः । 

संवत्सरेणैवैनांस्तत्परिगृह्यात्मन्नधत्त । 

न ह खलु वा एषोऽग्निष्टोमो नोक्थ्य उभयमिवैव । 

नो वा एते ग्राम्याः पशवो नारण्या उभयमिवैव । 

तानेवैतेनावरुन्द्धे १७३
