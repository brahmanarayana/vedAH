+++
title = "१६८"

+++

 

तस्य वामदेव्यं पृष्ठं भवति स्वारम् । 

स्वाराणि सर्वाणि सामान्यवकल्पयन्ति । 

प्राणो वै स्वरः । 

प्राणैरेव तत्प्राणानुद्गाता यजमानस्य निस्वरति । 

तदाहुर्यज्ञायज्ञीयस्य स्तोत्रे जघनेन गार्हपत्यं दक्षिणा प्रावृत्य
निपद्येत । 

तत एव स्वर्गं लोकमेतीति । 

तदु वा आहुर्विकर्षो वै तथा यज्ञस्य भवति यदसंस्थिते निपद्येत । 

यदैव सर्वं कर्म सन्तिष्ठेत यदा वशया चरेयुः । 

अथ जघनेनाहवनीयं दक्षिणा प्रावृत्य निपद्येत । 

तत एव स्वर्गं लोकमेतीति । 

असौ वा आदित्य आहवनीयः । 

एष वै स्वर्गो लोकः । 

एतस्मिन्नेव तत स्वर्गे लोकेऽन्तत प्रतितिष्ठति १६८
