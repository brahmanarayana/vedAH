+++
title = "०९७"

+++

 

अथैष ज्येष्ठयज्ञः । 

यो ज्यैष्ठ्यकाम स्यात्स एतेन यजेत । 

स वा एषोऽष्टावेकविंशानभिसम्पद्यते । 

द्वादश मासाः पञ्चर्तवस्त्रय इमे लोका असावादित्य एकविंशः । 

एष उ ह वा अग्रं ज्यैष्ठ्यम् । 

स योऽग्रं ज्यैष्ठ्यं स माग्रं ज्यैष्ठ्यं गमयादिति । 

तस्य सप्तदशाः पवमाना भवन्ति । 

प्रजापतिर्वै सप्तदशः । 

प्रजापतिर्वा अग्रं ज्यैष्ठ्यम् । 

सो योऽग्रं ज्यैष्ठ्यं स माग्रं ज्यैष्ठ्यं गमयादिति । 

तस्योत्तरावन्ति स्तोत्राणि भवन्ति । 

उत्तरावतीमेवैनं तच्छ्रियमुत्तरावन्तं स्वर्गं लोकं गमयन्ति । 

तस्य बृहत्पृष्ठं भवति । 

श्रीर्वै बृहज्ज्यैष्ठ्यम् । 

अदो वै बृहददो वै ज्यैष्ठ्यम् । 

तदेनं तच्छ्रियामेव मध्यतो ज्यैष्ठ्ये प्रतिष्ठापयन्ति । 

तस्य द्वादश स्तोत्राणि भवन्ति । 

द्वादश मासास्संवत्सरः । 

संवत्सरो वा अग्रं ज्यैष्ठ्यम् । 

सो योऽग्रं ज्यैष्ठ्यं स माग्रं ज्यैष्ठ्यं गमयादिति । 

तस्य चतुर्विंशति स्तुतशस्त्राणि भवन्ति । 

चतुर्विंशत्यर्धमासस्संवत्सरः । 

संवत्सरो वा अग्रं ज्यैष्ठ्यम् । 

सो योऽग्रं ज्यैष्ठ्यं स माग्रं ज्यैष्ठ्यं गमयादिति । 

स यो ज्येष्ठो ज्यैष्ठिनेयस्समग्रिय स्यात्स एतेन यजेत गच्छति ज्यैष्ठ्यं न
ज्यैष्ठ्यादवरोहति ९७
