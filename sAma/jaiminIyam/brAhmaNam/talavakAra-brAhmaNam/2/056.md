+++
title = "०५६"

+++

 

स ह तथैव पल्ययमानस्सोमशुष्मं सात्ययज्ञिमाजगाम । 

तं होवाच प्राचीनयोग्य संवत्सराय दीक्षिष्ये । 

भगवोऽनु नश्शाधीति । 

तथेति । 

तं ह वदन्नभिराधयां चकार । 

तं होपेयाय । 

तस्मै यदेमां क्ळ्प्तिं प्रोवाचाभ्यूहमनुजगौ प्रस्तावप्रतिहारान्विदधावथ
हैनमनुशशास । 

अयं वाव संवत्सर इति होवाच । 

तस्यायमेव देवयानः पन्था इमे वर्तन्यावियं गतिरिति । 

स यदेतदेवं वेदानार्त एवं संवत्सरस्योदृचं गच्छति । 

पुरुषो वै प्रजापतिः । 

प्रजापतिस्संवत्सरः । 

स यो ह पुरुषो य एवायमन्तरिक्ष आकाश एष एव स पुरुषः । 

तद्यद्दृश्वदन्तरिक्षे न रमते पूर्णत्वैतन्न रमते । 

अथो यदस्मिन्सर्वस्मिनन्तरीक्षते तस्मादन्तरिक्षम् । 

अथो यदिदं सर्वं युते तस्माद्वायुः । 

अथो यदिदं सर्वं वाति तस्माद्वातः । 

तस्यैतस्याकाशस्यात्मा दमुमूढो यदसावादित्यः । 

स एष आदित्ये पुरुषः । 

अथ यत्ततः पर आकाशस्तस्यैष आत्मा समुमूढो यच्चन्द्र माः । 

स एष चन्द्र मसि पुरुषः । 

स न नाना मन्तव्य इति ह स्माह शाट्यायनिः । 

य एवायं चक्षुषि पुरुष एष एवादित्य एष चन्द्र मसीति । 

तमनयैव पुरुषविधयाप्नोति ५६
