+++
title = "४०२"

+++

 

श्लोकानुश्लोकाभ्यां स्तुवते । 

श्लोकेन पुरस्तादनुश्लोकेन पश्चात् । 

तद्यच्छ्लोकेन स्तुवते पुण्यं श्लोकमवरुणधामहा इति । 

अथ यदनुश्लोकेन पुण्योऽनुश्लोक उत्तस्थुषोऽनूत्तिष्ठादिति । 

निह्नवाभिनिह्नवाभ्यां स्तुवते । 

निह्नवेन पुरस्तादभिनिह्नवेन पश्चात् । 

तदाहु श्रेयांसं वा एतेऽभ्यारोहन्ति ये संवत्सरमिति । 

तद्यन्निह्नवेन स्तुवते श्रेयस एव तन्निह्नुवतेऽभ्येवाभिनिह्नवेनारोहन्ति ।

यदु चेहाकर्म तदु च मापह्नोष्महा इति । 

तथा हैषां तदनुमोदितं भवति । 

अङ्गिरसां षड्विंशत्यक्षरणिधनेनान्तस्सदसं स्तुवते । 

जघनेनौदुम्बरीमङ्गिरोभ्य एतद्देवेभ्यो निवेदयन्तेऽरात्स्मेति ४०२
