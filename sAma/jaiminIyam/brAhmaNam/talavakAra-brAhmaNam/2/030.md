+++
title = "०३०"

+++

 

अहोभिरिति ब्रूयात् । 

कथमहोभिरिति । 

अतिरात्रावारम्भणीयमहाव्रतीये अहनी पृष्ठ्याभिप्लवावभिजित्त्रय स्वरसामानः
प्रत्यञ्चस्त्रय स्वरसामानो विश्वजिद्गोआयुषी दशरात्रो वैषुवतमेव
सप्तत्रिंशमेतस्मिन्स्वर्गे लोकेऽध्यूढम् । 

तस्यैष श्लोकः

तां विंशतिस्सप्तशतानि चाहुष्

षट्त्रिंशिनीं बृहतीं कल्पमानाम्

सानुष्टुब्भूत्वा पशुभिस्सयोनिर्

देवान्पितॄन्ददते मनुष्यांश्च

इति । 

तां विंशतिस्सप्तशतानि चाहुरित्यहोरात्रा एव ते । 

षट्त्रिंशिनीं बृहतीं कल्पमानामित्येवं ह तदहोभिष्षट्त्रिंशिनी बृहती
कल्पते । 

सानुष्टुब्भूत्वा पशुभिस्सयोनिरितीयमेव दिग्गामाहरदियमश्वमियमजामियमविम् । 

अनुष्टुभे वा एतस्यै सत्यै दिशश्शुल्कमाहरन्नित्येवं ह तत् । 

देवान्पितॄन्ददते मनुष्यांश्चेति । 

वाग्वा अनुष्टुप् । 

वाचो वा इदं सर्वं यतम् । 

एवं वै संवत्सर एकच्छन्दा बार्हतो भवतीति ३०
