+++
title = "१८६"

+++

 

अथ सावित्रीप्रसवाः । 

यदिह विषुरूपमिमा नानारूपाः प्रतिपद उपागाम तन्नस्सवितृप्रसूतमसदिति । 

अथाग्निपावमान्यः । 

पथमिव वा एते यन्ति ये पावमानीभिः प्रतिपद्यन्त इति । 

अग्निर्वै पथिकृद्देवतानाम् । 

येन वै केन चाग्निनैति पन्थानमेव कुर्वन्नेति । 

तद्यदेषाग्निपावमानी प्रतिपद्भवत्यग्निनैव तत्पथिकृता पन्थानं पर्यवयन्ति ।

पवमानस्य ते कव इति पर्यासो भवति । 

एतत्पुनः पन्थानं पर्यवयन्ति । 

यो वै पृष्ठानां धुर्यं वेद धुर्य स्वानां भवति । 

वैराजं वाव पृष्ठानां धुर्यम् । 

धुर्य स्वानां भवति य एवं वेद १८६
