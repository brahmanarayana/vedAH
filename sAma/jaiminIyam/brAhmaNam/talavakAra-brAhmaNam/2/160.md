+++
title = "१६०"

+++

 

तं ब्रह्मणे ददाति । 

ब्रह्मणो ह्येवैकदक्षिणा । 

तदाहुर्हुतो देया३अहुता३इति । 

अहुत इत्याहुः । 

यातयामेव वै तथा स्याद्यद्धुतं दद्यादिति । 

तदु वा आहुर्हुत एव देयः । 

देवानां वा एष भागः । 

को देवानां भागं दातुमर्हति । 

तस्माद्धुत एव देय इति । 

यादृगह वा अस्मिँ ल्लोकेऽन्नं ददाति तादृगस्यामुष्मिँ ल्लोकेऽन्नं भवति । 

एतदु ह वा अमुष्मिँ ल्लोके परममन्नाद्यं यत्सोमपीथः । 

एषा हैवास्य सोमाहुतिरमुष्मिँ ल्लोकेऽन्नं भवति । 

ऋतं सत्यं वदन्तो भक्षयन्ति । 

ऋतेन हि ते तां सत्येनान्वविन्दन् । 

ऋतममृतमित्याह । 

ऋतेन हि ते तदमृतमन्वविन्दन् । 

ओ यि ज्वरा ओयि जूहेति सामनिधने भवतो वाचस्सत्ये । 

वाचो हि ते तां सत्येनान्वविन्दन् । 

तेन हैतेनाथोदिवो गार्ग्य ईजे केशी दार्भ्य ऋजिश्वा वातवात इति । 

स हर्जिश्वा वातवातोऽवतताम । 

तमु ह वृषशुष्मेण कुमारेणार्जिश्वनेनाक्ताक्षेणोपनिषेदुर्यद्ययमु
रिष्यत्यनेनेदं समापयिष्याम इति । 

स ह तताम । 

स ह तान्तः परं लोकं जगाम । 

स हामुष्मिँ ल्लोके पितरमाजगाम १६०
