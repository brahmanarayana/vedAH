+++
title = "०४७"

+++

 

तदाहुर्यद्विहृतमेतदहश्शस्यते विहृतासु स्तुध्वा३अविहृतासू३इति ।
विहृतास्विति ब्रूयात् । 

य एता राजन्यस्य देवतास्ताभिर्विहृतं भवति । 

तद्यद्गायत्रीषु शिरो भवति बृहतीषु च ककुप्सु च पक्षौ द्विपदासु च पुच्छं
त्रिष्टुप्स्वात्मा कथमतो विहृतं भवतीति । 

एतस्यात्मनः पञ्चविंशं शतं त्रिष्टुभो भवन्ति । 

ततो यच्छतमायुष्टत् । 

अथ याः पञ्चविंशतिः पुरुषस्सः । 

पञ्चेमाः पञ्चेमाः पञ्चेमाः पञ्चेमाश्चत्वारि प्राङ्गानि । 

आत्मा पञ्चविंशः । 

स एष शतायुः पुरुषः । 

तदाहुर्यदन्यास्त्रिष्टुभस्सम्पूर्णाक्षरासु स्तुवत इति । 

स ब्रूयात्त्रैष्टुभो वै पुरुषस्त्रिष्टुब्योनिः । 

तानीमानि पुरुषस्यान्यूनानि । 

तस्माद्व्यूनाक्षराः । 

अथ यद्विषमेण समस्तेनो सम्पूर्णाक्षरा इति । 

तदाहुर्यत्पञ्चविंशः पुरुषः पुरुषस्यैतत्स्तोत्रमित्याहुः । 

अथ कस्मादेतानि विषमाणि सामानि क्रियन्ते पुरुषस्य सर्वताया इति । 

स ब्रूयान्मनो वै प्रजापतिः । 

प्रजापतिः पुरुषः । 

तस्यैषो अन्तरात्मा यदेताः पञ्चविंशति स्तोत्र्\! याः । 

अथो यथा पुरुषस्य केशा नखा लोमानि श्मश्रूणि तादृक्तत् । 

यदेतानि विषमाणि सामानि क्रियन्ते पुरुषस्य सर्वताया इति ४७
