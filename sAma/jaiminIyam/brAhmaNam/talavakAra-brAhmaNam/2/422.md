+++
title = "४२२"

+++

 

अथ यद्वोऽवोचं संवत्सरस्य स्म व्याप्तमतिप्लवध्वमित्यभीवर्तं वा स्म पवमाने
कुरुध्वं प्लवं वेत्येव वस्तदवोचमिति । 

एतद्ध वै संवत्सरस्य व्याप्तं यदृतवो यन्मासा यदृतुसन्धयः । 

तदु वा आहुर्य ऋतवो ये मासा य ऋतुसन्धयोऽहोरात्रे वाव तद्भवतः । 

अहोरात्रे वाव संवत्सरस्य व्याप्तमिति । 

तत्प्लवः कार्यः । 

अव वै गौः प्लवतेऽव हस्त्यव पुरुषः प्लवो नावप्लवते । 

तदेतेन प्लवेनानवप्लाविनैतत्संवत्सरस्य व्याप्तमतिप्लवामहा इति । 

तदाहुरस्ति परिचक्षा प्लवातिप्लिता इति वै निन्दन्ति । 

यो वै जीयते यो हीयते तमाहुरप्लोष्टेति । 

अभीवर्त एव कार्यः । 

तस्यैकाक्षरं निधनं भवति । 

एकाक्षरा वै वाक् । 

वागु कृत्स्नं ब्रह्म । 

तदेतेन कृत्स्नेन ब्रह्मणा यथा चर्मणा
कुदीकण्टकान्प्रावृत्यातीयादेवमेवैतत्संवत्सरस्य
व्याप्तं प्रावृत्यातियन्ति । 

अथो यथा तप्तान्पांसूनुपानह्यतीयात्तादृक्तत् । 

तस्मादभीवर्त एव कार्यः । 

अथ यद्वोऽवोचं दैव्यं स्म मिथुनमुपेतेत्युच्चा ते जातमन्धसा स्वादिष्ठया
मदिष्ठयेत्येते एव वस्तद्गायत्र्\! याववोचमिति । 

एतद्वै दैव्यं मिथुनं यदेते गायत्र्\! या उच्चा त इति पुंसो रूपं
स्वादिष्ठयेति स्त्रियै । 

तदेतन्मिथुनं प्रजननं क्रियते । 

प्र मिथुनेन जायते य एवं वेद । 

तस्मादेते एव गायत्र्\! यौ कार्ये ४२२
