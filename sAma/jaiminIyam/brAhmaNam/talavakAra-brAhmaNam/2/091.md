+++
title = "०९१"

+++

 

अथैतौ सत्राजित्पृतनाजितौ । 

देवासुरा वै संवत्सरे प्रजापतावस्पर्धन्तैषु च लोकेषु । 

ते देवा अकामयन्त जयेम पृतनामिति । 

त एतं पृतनाजितं यज्ञमपश्यन् । 

तमाहरन् । 

तेनायजन्त । 

ततो वै ते तां पृतनामजयन् । 

यत्पृतनामजयंस्तत्पृतनाजितः पृतनाजित्त्वम् । 

जयति पृतनां द्विषन्तं भ्रातृव्यं य एवं वेद । 

स चतुर्विंशो भवति । 

चतुर्विंशत्यर्धमासस्संवत्सरः । 

संवत्सरादेवैनांस्तदजयन् । 

तस्य रथन्तरं पृष्ठं भवति । 

इदं वै रथन्तरम् । 

अस्मादेवैनांस्तल्लोकादजयन् । 

तस्य द्वादश स्तोत्राणि भवन्ति । 

द्वादश मासास्संवत्सरः । 

मासश एवैनांस्तत्संवत्सरादजयन् । 

तस्य चतुर्विंशति स्तुतशस्त्राणि भवन्ति । 

चतुर्विंशत्यर्धमासस्संवत्सरः । 

अर्धमासश एवैनांस्तत्संवत्सरादजयन् ९१
