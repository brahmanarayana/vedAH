+++
title = "२९२"

+++

 

एकोऽस्माकमिति देवा अब्रुवतैकास्माकमित्यसुराः । 

मन एव देवा अब्रुवत वाचमसुराः । 

ते देवा मनसैव वाचमसुराणामवृञ्जत । 

तस्माद्यन्मनसाधिगच्छति तद्वाचा वदति । 

द्वावस्माकमिति देवा अब्रुवत द्वे अस्माकमित्यसुराः । 

प्राणापानावेव देवा अब्रुवत अहोरात्रे असुराः । 

ते देवाः प्राणापानाभ्यामेवाहोरात्रे असुराणामवृञ्जत । 

तस्माज्ज्योग्जीवन्बहून्यहोरात्राण्येवानिति । 

त्रयोऽस्माकमिति देवा अब्रुवत तिस्रोऽस्माकमित्यसुराः । 

इमानेव त्रीँ ल्लोकान्देवा अब्रुवत तिस्रो विद्या असुराः । 

ते देवा एभिरेव लोकैस्तिस्रो विद्या असुराणामवृञ्जत । 

तस्मादेता विद्या एष्वेव लोकेषु प्रोच्यन्ते । 

चत्वारोऽस्माकमिति देवा अब्रुवत चतस्रोऽस्माकमित्यसुराः । 

चतुष्पद एव पशून्देवा अब्रुवत चतस्रो दिशोऽसुराः । 

ते देवा चतुष्पाद्भिरेव पशुभिश्चतस्रो दिशोऽसुराणामवृञ्जत । 

तस्माद्यां कां चन दिशं पशुमानयति सर्वामेव जितां क्ळ्प्तां
प्रतिष्ठितामन्वेति । 

पञ्चास्माकमिति देवा ऋतूणेवाब्रुवत । 

अथासुरा न प्राविन्दन् । 

न हि पञ्चि किं चनास्ति । 

तेऽसुरा आरम्भमविन्दन्तः पञ्च पञ्चेत्येव वदन्तः पराजयन्त । 

ततो वै देवा अभवन्परासुराः । 

भवत्यात्मना परास्य द्विषन्भ्रातृव्यो भवति य एवं वेद २९२
