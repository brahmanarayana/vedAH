+++
title = "०४३"

+++

 

गोबलं ह वार्ष्णं शाट्यायनिरुवाच पितृमानसि भगवः पितामहवान् । 

संवत्सराय दीक्षिष्येऽनु मा शाधीति । 

तथेति होवाच । 

अयनं ते वक्ष्यामि यद्विद्वाननार्तस्संवत्सरस्योदृचं गच्छत्युत्थायो
योगक्षेमी पणाय्यो भवतीति । 

तान्वा एतान्द्वादश मासो यन्तीति होवाच । 

ततो यांश्चतुरो मासो यन्त्यग्नेरेव तानयनेन यन्ति । 

अग्निं चैव तेन देवतानामुपाप्नुवन्तीमं च लोकं इति । 

अथ यानपरांश्चतुरो मासो यन्ति वायोरेव तानयनेन यन्ति । 

वायुं चैव तेन देवतानामुपाप्नुवन्त्यन्तरिक्षलोकं चेति । 

यानपरांश्चतुरो मासो यन्त्यादित्यस्यैव तानयनेन यन्ति । 

आदित्यं चैव तेन देवतानामुपाप्नुवन्त्यमुं च लोकमिति ४३
