+++
title = "१०३"

+++

 

तदाहुः कैतस्य यज्ञस्य विधृतिः कापचितिरिति । 

स ब्रूयाद्यदेव सवनात्सवनं न समैति । 

यद समैव सवनं सम्पद्यते सैवैतस्य यज्ञस्य विधृतिस्सापचितिरिति । 

तस्य आहुर्दविद्युतत्या रुचेत्येव प्रतिपदं कार्याम् । 

एषा वै गणिनी प्रतिपद्बहुरूपा । 

गणा इव वै तं सचन्ते य श्रियमश्नुत इति । 

तदु वा आहुः पवस्व वाचो अग्रिय उपास्मै गायता नर इत्येते एव प्रतिपदौ
कार्ये । 

एते वाव गणिन्यौ प्रतिपदौ बहुरूपे । 

अथो उभे ह्यत्र सामनी क्रियेते । 

तस्मादेते एव प्रतिपदौ कार्ये इति । 

बृहद्र थन्तरे भवतः । 

ब्रह्म वै रथन्तरं क्षत्रं बृहत् । 

ब्रह्म च वै क्षत्रं चापचिते रूपम् । 

भद्र श्रेयसी भवतः । 

भद्रे ण वै देवा भद्रा अभवञ्छ्रेयसा श्रियमगच्छन् । 

सहोमहसी भवतः । 

सहसा वै देवा असुरानसहन्त । 

महसा महोऽभवन् । 

भर्गयशसी भवतः । 

भर्गेण वै देवा भर्गोऽभवन् । 

यशसा यशोऽगच्छन् । 

उत्सेधनिषेधौ भवतः । 

उत्सेधेन वै देवा औत्सेध्यमुदसेधन् । 

निषेधेन निषेध्यं न्यषेधन् । 

सदोविशीयं च विशोविशीयं च भवतः । 

सदोविशीयेन वै देवा विशमसीदन् । 

विशोविशीयेन विशो विशो राजानोऽभवन् । 

धर्मविधर्मणी भवतः । 

धर्मेण वै देवा धर्मोऽभवन् । 

विधर्मणा विधर्मापाघ्नत । 

तस्मिनेता उभयीर्द्विपदातिच्छन्दसः क्रियन्ते ज्येष्ठानि च ह्रसिष्ठानि च
छन्दांसि । 

पशवो वै छन्दांसि । 

तस्माद्भूतमुभये पशव उपतिष्ठन्ते ज्येष्ठाश्च ह्रसिष्ठाश्च । 

उभये ह वा एनं पशव उपतिष्ठन्ते ज्येष्ठाश्च ह्रसिष्ठाश्च य एवं वेद । 

तस्याश्वरथश्चतुर्युग्दक्षिणा भवति । 

सर्वे शतक्रियोऽश्वाः । 

स रुक्मी प्रावेपी सर्वाभरण्यंशुमान्भवति । 

तस्य वैयाघ्रः परिवारो भवति द्वैपो धन्वधिरार्क्ष उपासङ्गः । 

खाड्गकवचोऽध्यास्थाता भवति सन्नद्धस्सन्नद्धसारथिरावृतः प्रतिहिताभ्याम् । 

निष्की स्रग्वी सङ्ग्रहीता भवति । 

एतद्वै त्विषे रूपमेतदपचितेः । 

तस्मिन्नेतदपचितं धनं ददाति । 

अपचिता एवापचितं धनं ददानीति । 

स्तोममेव तद्रू पेण समर्धयन्ति १०३
