+++
title = "३५६"

+++

 

अथैते पञ्चाहा भवन्ति पञ्च वै जयाः । 

पञ्चभिर्वै व्याहृतिभिरिदं देवा अजयंस्तद्यावतेदं देवा अजयंस्तावता जयामेति
। 

पाङ्क्तो यज्ञः । 

यावती यज्ञस्य मात्रा तामाप्नवामेति । 

पाङ्क्ताः पशवः । 

यावती पशूनां मात्रा तावता नः पशवोऽवरुद्धा उपतिष्ठान्ता इति । 

पाङ्क्तमन्नाद्यं यावत्यन्नाद्यस्य मात्रा तावता
नोऽन्नाद्यमवरुद्धमुपतिष्ठाता
इति । 

अथ स्माहुः कापेया अनृतौ वा एष प्रतिष्ठितो यत्षडहः । 

पञ्चाहो वा ऋतौ प्रतिष्ठित इति । 

वसन्तो वै प्रथम ऋतूनां ग्रीष्मो द्वितीयो वर्षास्तृतीयाश्शरच्चतुर्थी
हेमन्तः पञ्चमश्शिशिरष्षष्ठः । 

स एष श्रेष्ठ ऋतूनां यद्धेमन्तः पीवगुः पीववत्सः । 

तमनु पञ्चाहः प्रतितिष्ठन्नेति । 

अथैष परिचक्ष्यैव यच्छिशिरः कृशगुः कृशपुरुषः । 

तमनु षडहः प्रतितिष्ठति । 

स य श्रेष्ठ ऋतूनां हेमन्तस्तस्य प्रतिष्ठामनु प्रतितिष्ठन्तोऽयामेति । 

तस्मादेतत्पञ्चाहविधमुपयन्ति । 

वैश्वानरः प्रायणीयोऽतिरात्रो भवति । 

वैश्वानरप्रायणा ह्यहीनास्सोमाः ३५६
