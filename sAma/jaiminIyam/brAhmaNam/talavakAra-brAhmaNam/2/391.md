+++
title = "३९१"

+++

 

आत्मा वै संवत्सरस्य विषुवान्पक्षावभितो येन चेतोऽभीवर्तेन यन्ति येन
चामुतः प्रगाथेन प्रत्यवरोहन्ति तावुभौ विषुवति कुर्युः । 

आत्मन्नेव तत्पक्षौ प्रतिदधते स्वर्गस्य लोकस्य पतनाय । 

तस्मादात्मन्पक्षौ प्रतिहितौ । 

तदाहुः प्रेव वा एतेऽस्माल्लोकाच्च्यवन्ते य एतान्पराचष्षडहान्पराच
स्तोमान्पराञ्चि पृष्ठानि पराञ्चि छन्दांस्युपयन्तीति । 

तद्यत्परस्ताद्विषुवतोऽर्वाचष्षडहानुपयन्त्यस्मिन्नेवैतल्लोके
प्रतितिष्ठन्ति । 

अद्याद्या श्वश्वो वयमेनमिदा ह्यस्त्वामिदा ह्यो नरः क्वेयथ क्वेदसि ।
इन्द्र त्रिधातु शरणमिति सन्तनयः प्रगाथा भवन्त्यद्यश्वस्यैव
सन्तत्यै । 

अद्य चैव ते श्वश्च सन्तन्वन्ति । 

अयातयामानमु संवत्सरमासते । 

तदाहुरिन्द्र क्रतुं न आ भरेत्येतास्वावतीषु स्तोतव्यमह्नो रूपेणेति । 

पिता पुत्रेभ्यो यथा

शिक्षा णो अस्मिन्पुरुहूत यामनि जीवा ज्योतिरशीमहि

इति । 

एते ह वै जीवा ज्योतिरश्नुवते ये संवत्सरस्योदृचमश्नुवते । 

मा नो अज्ञाता वृजना दुराध्यो माशिवासो अव क्रमुः

त्वया वयं प्रवतः शश्वतीरपो अति शूर तरामसि

इत्येता ह वै प्रवतः शश्वतीरापो यत्संवत्सर ऋतवो मासा अर्धमासा
अहोरात्राण्युषसः । 

ता एवैतेनातितरन्ति ३९१
