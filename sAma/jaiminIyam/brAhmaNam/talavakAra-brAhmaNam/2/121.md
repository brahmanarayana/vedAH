+++
title = "१२१"

+++

 

गोधूमोर्वरा वेदिर्भवति । 

सा हि पुराकृता भवति । 

गोधूमानामुत्तरवेदिः परोक्षतायै । 

खलेवला यूप स्फ्याग्रो भवत्यैन्द्र ः\! । 

विजित्यै सह पशू आलभन्ते समष्ट्यै । 

स्त्रीगौस्सोमक्रयणी भवति परोक्षतायै । 

कुम्भ्या वसतीवर्यो भवन्ति यः पुरेजानस्तस्य गृहेभ्यः । 

ता हि पुरागृहीता भवन्ति । 

सर्पिष्मन्तमशित्वा निपद्यते । 

यमेवामुं दीक्षणीयमश्नाति स एवास्य सोऽशितो भवति । 

प्रियायै जायाया अन्तरोरू शेतेऽनिपद्यमानः । 

तपस्यमेवास्य तद्धिरण्यं मुख आधाय शेते । 

सत्यं वै हिरण्यम् । 

सत्यमेवास्य तदुदितं भवति । 

रजतं भवति परोक्षतायै । 

वळवा श्वेता दक्षिणा भवति परोक्षतायै । 

अश्वतरीरथस्सोमप्रवाको भवति त्रैपदं परमं परोक्षतायै । 

तस्मिन्दधिदृतिरुपावहितो भवति । 

तस्य यत्सर्पिस्सम्पतति तदाज्यकुम्भेऽवास्यन्ति । 

तद्धि सद्योजमिवाध्यर्धक्रोशेऽध्यर्धक्रोश ऋत्विजो विनिहिता भवन्ति । 

त एनं प्रातरुपसमेत्य याजयन्ति । 

स जुह्वत्त्रिर्निमीलयति त्रिर्वीक्षते । 

ता एव दीक्षोपसदः । 

स वा एषोऽष्टादशपवमानो भवति । 

परोक्षं त्रिवृत् । 

अग्निष्टोमयज्ञा वा आदित्या उक्थ्ययज्ञा अङ्गिरसः । 

स एष उक्थ्यो निदानेन सन्नग्निष्टोमः प्रत्याह्रियते क्षिप्रतायै । 

अथैष चतुर्विंशपवमानो भवति । 

परोक्षं त्रिवृदु एव । 

स वा एषोऽतिरात्रो निदानेन सन्षोडशीमान्वा अग्निष्टोमः प्रत्याह्रियते
क्षिप्रतायै १२१
