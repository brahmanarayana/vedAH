+++
title = "२१४"

+++

 

अथैते दिशां स्तोमाः । 

दिशो वा अकामयन्त समानेन यज्ञेन समानीमृद्धिमृध्नुयाम प्रतितिष्ठेमानन्तं
स्वर्गं लोकं जयेमेति । 

ता एतान्यज्ञानपश्यन् । 

तानाहरन्त । 

तैरयजन्त । 

सेयं प्राची दिक्प्रथमायजत । 

सैतेनायजत । 

सैतामेवर्द्धिमार्ध्नोदेतां प्रतिष्ठामेतमनन्तं स्वर्गं लोकमजयत् । 

स एष एतस्यानन्त स्वर्गो लोको जितः । 

स यो ह वा अपि बहून्येवाहानि प्राङियान्नैवैतस्या अन्तं विन्देत् । 

अथेयमूर्ध्वा दिगैक्षत येनैवेमाः पूर्वा इष्ट्वारात्सुस्तेनो एवाहं यजा इति
। 

सैतेनैवायजत । 

सैतामेवर्द्धिमार्ध्नोदेतां प्रतिष्ठामेतमनन्तं स्वर्गं लोकमजयत् । 

स एष एतस्यानन्त स्वर्गो लोको जितः । 

स यो ह वा अपि बहून्येवाहान्यूर्ध्व इयान्नैवैतस्या अन्तं विन्देत् २१४
