+++
title = "०९०"

+++

 

ते देवा एतावुद्भिद्वलभिदावपश्यन् । 

ताभ्यां एना अभिप्रा धावयन् । 

ते वलभिदैव वलमभिन्दन् । 

उद्भिदा गा उदसृजन्त । 

स वा एष त्रिवृत्पञ्चदशो वलभिद्भवति रथन्तर्सामोत्सेधब्रह्मसामा । 

अथैष उद्भित्सप्तिसप्तदशो भवति बृहत्सामा निषेधब्रह्मसामा । 

तद्यथा ह वै मयूखो वा तीक्ष्णश्शङ्कुर्वैवमेष यत्त्रिवृत्स्तोमः । 

तद्यथा मयूखेन वा तीक्ष्णेनाभिनिधाय शङ्कुना वा कूटेनाभिहन्यादेवमेवैतेन
त्रिवृता स्तोमेन वलमभिनिधाय पञ्चदशेन वज्रेण व्यासुः । 

अथो आहुरग्निरेवैष यत्त्रिवृत्स्तोमः । 

वज्र एष यत्पञ्चदशः । 

तद्यथाग्निनाश्मानमभ्योष्य तं कूटेन भिन्द्यादेवमेवैतेन त्रिवृताग्निना
स्तोमेन वलमभ्योष्य पञ्चदशेन वज्रेण व्यासुरिति । 

ता हान्तर एव तस्थुरयनमविन्दमानाः । 

ता होत्सेधेनैवोत्सिषिधुः । 

अथैष उद्भित्सप्तिसप्तदशो भवति । 

ततो याः सप्त त एव सप्ततयाः पशवोऽथ यास्सप्तदश स एव सप्तदशः प्रजापतिः । 

ताः पितरमेव प्रजापतिं पश्यन्तीः प्रतिमोदमाना उदेयुः । 

ता होदेत्य महदेवाभि विससृजिरे । 

तासां ह देवाः परावापाद्बिभयां चक्रुः । 

ता होत्सेधेनैवोत्सिध्य निषेधेन निषिध्यात्मन्दधिरे । 

स यः पशुकाम स्यात्स एताभ्यां यजेत । 

वलभिदैव वलं भिनत्त्युद्भिदा गा उत्सृजते । 

उत्सेधेनैवैना उत्सिध्य निषेधेन निषिध्यात्मन्धत्ते अव पशून्रुन्द्धे
बहुपशुर्भवति ९०
