+++
title = "३९६"

+++

 

अथ ह स्माह कुसुर्बिन्द औद्दालकिरुत्सृज्यं चैव न नेति । 

यदेवाद्याहरुत्सृजेरंस्तच्छ्वो भूते प्रतिसङ्ख्यायोपप्रस्तुयुः । 

तेनैवोत्सृष्टं च न चेति । 

अथो यावन्त्येवाहान्युत्सृजेरंस्तानि सङ्ख्यायोपरिष्टादतिरात्रस्योपेयुः । 

तेनो एवोत्सृष्टं च न चेति । 

अथ ह स्माह भाल्लबेय उक्थान्येवोत्सृज्यानीति । 

प्रजा वै पशव उक्थानि । 

प्रजा एव तत्पशूनुत्सृजन्ते । 

अथो यथा दृतिम्पदोच्छ्वासयेत्तादृक्तत् । 

तदाहुरुत्सृज्यमेवेति । 

प्रजापतिरेष यत्संवत्सरः । 

तस्यैते प्राणाः पर्वाणि यत्पौर्णमास्यश्चामावास्याश्च । 

यथा ह वा इदं दृतिरभिध्मातश्शोचेदेवं ह वा एष प्रजापतिः
पशूञ्छोचयत्यनुत्सृज्यमानः । 

तद्यत्पौर्णमासीश्चामावास्याश्चोत्सृजन्तेऽङ्गान्येवास्य
तत्प्राणान्पर्वाणि प्रसारयन्ति
नेन्नस्संवत्सरश्शुशुचानो हिनसदिति । 

तमीं हिन्वन्त्यग्रुव इति श्वो भूते प्रतिपदं कुर्वीरन् । 

तद्यथा दृतिमुच्छ्वासितं पुनरभिधमेत्तादृक्तत् । 

धमन्ति बाकुरं दृतिं त्रिधातु सारघं मध्विति संवत्सरो वै बाकुरो
दृतिर्यज्ञस्त्रिधातुर्ब्राह्मणास्सरघास्त एवैतन्मधु
कुर्वन्ति ३९६
