+++
title = "२२७"

+++

 

अथैष कनिष्ठानामग्रकामाणाम् । 

तस्य त्रिवृतस्सतश्चतुर्विंशं बहिष्पवमानम् । 

ते ये कनिष्ठा अग्रकामा स्युस्त एतेन यजेरन् । 

तद्यत्त्रिवृतस्सतश्चतुर्विंशं बहिष्पवमानं भवति
चतुर्विंशत्यर्धमासस्संवत्सरः
। 

संवत्सरो वा अग्रं ज्यैष्ठ्यं स योऽग्रं ज्यैष्ठ्यं स नोऽग्रं ज्यैष्ठ्यं
गमयादिति । 

स त्रिवृद्भवति । 

त्रिवृद्वै स्तोमानामग्रं ज्यैष्ठ्यम् । 

स योऽग्रं ज्यैष्ठ्यं स नोऽग्रं ज्यैष्ठ्यं गमयादिति । 

स गायत्रीषु भवति । 

गायत्री वै छन्दसामग्रं ज्यैष्ठ्यम् । 

सा याग्रं ज्यैष्ठ्यं सा नोऽग्रं ज्यैष्ठ्यं गमयादिति । 

तस्य रथन्तरं पृष्ठं भवति । 

रथन्तरं वै पृष्ठानामग्रं ज्यैष्ठ्यम् । 

तद्यदग्रं ज्यैष्ठ्यं तन्नोऽग्रं ज्यैष्ठ्यं गमयादिति । 

तस्य द्वादश स्तोत्राणि भवन्ति । 

द्वादश मासास्संवत्सरः । 

संवत्सरो वा अग्रं ज्यैष्ठ्यम् । 

स योऽग्रं ज्यैष्ठ्यं स नोऽग्रं ज्यैष्ठ्यं गमयादिति । 

तस्य चतुर्विंशति स्तुतशस्त्राणि भवन्ति । 

चतुर्विंशत्यर्धमासस्संवत्सरः । 

संवत्सरो वा अग्रं ज्यैष्ठ्यम् । 

स योऽग्रं ज्यैष्ठ्यं स नोऽग्रं ज्यैष्ठ्यं गमयादिति । 

गच्छन्ति ह कनिष्ठास्सन्तो ज्येष्ठताम् २२७
