+++
title = "२२९"

+++

 

स एतांश्चातुर्मास्यान्यज्ञानपश्यत् । 

तानाहरत् । 

तैरयजत । 

तैरिमाः प्रजा असृजत । 

या इमा स्तनवतीस्ताभ्योऽन्नाद्यं प्रायच्छत् । 

ता अस्यान्नवतीः प्रजा अभवन् । 

स यः कामयेत बहुः प्रजया पशुभिः प्रजायेयान्नवतीर्म इमाः प्रजा स्युरिति स
एतैर्यजेत । 

बहुरेव प्रजया पशुभिः प्रजायतेऽन्नवतीरस्य प्रजा भवन्ति । 

तदेषाभ्यनूच्यते । 

 

तिस्रो ह प्रजा अत्यायमीयुर्

न्यन्या अर्कमभितो विविश्युः

बृहद्ध तस्थौ रजसो विमाने

पवमानो हरित आ विवेश

इति । 

तद्यदाह तिस्रो ह प्रजा अत्यायमीयुरिति या एव ताः प्रजा अत्यायमायंस्ता एव
ताः । 

न्यन्या अर्कमभितो विविश्युरित्यग्निर्वा अर्कस्तमिमाः प्रजा अभितो विष्टाः
। 

बृहद्ध तस्थौ रजसो विमाने पवमानो हरित आ विवेशेति । 

दिशो वै हरितः । 

ता अयं वायुः पवमान आविष्ट इति वाजसनेयः । 

अथैकादशाक्षी । 

तिस्रो ह प्रजा अत्यायमीयुरिति । 

या एव ताः प्रजा अत्यायमायंस्ता एताः । 

न्यन्या अर्कमभितो विविश्युरित्यन्नं वा अर्कस्तदिमाः प्रजा अभितो विष्टाः
। 

बृहद्ध तस्थौ रजसो विमान इति । 

मनो वै बृहत् । 

तदिदं रजसो विमाने मध्य आत्मनो हृदयं तत् । 

पवमानो हरित आ विवेशेति । 

प्रजा वै हरितः । 

ता अयं प्राणः पवमान आविष्ट इति २२९
