+++
title = "१०९"

+++

 

अथो आहुरन्विष्टीनां हेद्वा एष एको यज्ञक्रतुरिति । 

स यस्संवत्सरभृता वासंवत्सरभृता वाग्निना चित्येन यजेत स एतेन यजेत । 

सद्यो हैवास्य संवत्सर ऋतुशोऽर्धमासशो मासशो रात्रिशोऽन्विष्टो भवति । 

तद्यत्पृष्ठ्यस्य षडहस्य स्तोमा भवन्त्यृतवो वै पृष्ठानि संवत्सर
ऋतवस्तेनर्तुशः । 

अथ यत्पञ्चदश स्तोत्राणि भवन्ति पञ्चदश वार्धमासस्य रात्रयस्तेनार्धमासशः ।

अथ यत्त्रिंशत्स्तुतशस्त्राणि भवन्ति त्रिंशन्मासस्य रात्रयस्तेन मासशः । 

अथ यत्त्रीणि षष्टिशतानि स्तोत्रिया भवन्ति तावतीः संवत्सरस्य रात्रयस्तेन
रात्रिशः । 

सद्यो हैवास्य संवत्सरोऽन्विष्टो भवति य एवं वेद । 

ताः प्रजन्याकामयत स्वर्गं लोकं गच्छेयमिति । 

स एतमुत्तरं मनुस्तोममपश्यत् । 

तमाहरत् । 

तेनायजत । 

तस्य पृष्ठ्यस्य षडहस्य स्तोमा भवन्त्यृतवो वै पृष्ठानि । 

संवत्सर ऋतवः । 

संवत्सर स्वर्गो लोक स्वर्गस्यैव लोकस्य समष्ट्यै । 

तस्योर्ध्वा स्तोमा भवन्त्यूर्ध्वो वै स्वर्गो लोक स्वर्गस्यैव लोकस्य
समष्ट्यै । 

तस्योभे बृहद्र थन्तरे सामनी भवत स्वर्ग्ये स्वर्गस्यैव लोकस्य समष्ट्यै । 

तस्य छन्दोमाः पवमाना भवन्ति पशवो वै छन्दोमाः । 

पशव स्वर्गो लोक स्वर्गस्यैव लोकस्य समष्ट्यै । 

तस्य पञ्चविंशं ब्रह्मसाम भवति । 

अन्नं वै पञ्चविंशम् । 

यजमानकामो वा एष यद्ब्रह्मसाम । 

स्व एव तदायतने यजमानमन्नाद्येन समर्धयन्ति । 

स उक्थ्यो भवति प्रजा वै पशव उक्थानि । 

प्रजा वै पशव स्वर्गो लोक स्वर्गस्यैव लोकस्य समष्ट्यै १०९
