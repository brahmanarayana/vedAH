+++
title = "११२"

+++

 

अभि त्वा वृषभा सुत इत्यार्षभम् । 

अभीति रथन्तरस्य रूपम् । 

तेन रथन्तरस्य रूपान्न यन्ति । 

यदद्य कच्च वृत्रहन्निति शाकलं हिङ्कारवद्वामदेव्यस्य रूपम् । 

तेन वामदेव्यस्य रूपान्न यन्ति । 

तमिन्द्रं वाजयामसीत्येदावसुनिधनं बहिर्निधनं बृहतो रूपम् । 

तेन बृहतो रूपान्न यन्त्यथो पशवो वै वसु पशूनामेवावरुद्ध्यै । 

अथो हैनांस्तदिदं वस्वित्येवाप्त्वोपेयायेदं विष्णुर्विचक्रम इतीळानां
सङ्क्षारः पशवो वा इळानां सङ्क्षारः पशूनामेवावरुद्ध्यै । 

एतद्ध वा एनांस्तन्निजुह्व एहीळा एहीळा इति पशवो वा इळा
तस्मादेतान्यतिरिक्तोक्थानि
कार्याणीति । 

तदु होवाच ताण्ड्यः प्रजापतिः पशूनसृजत । 

तेऽस्मात्सृष्टा अपाक्रामन् । 

सोऽग्निमब्रवीदेतान्मे वारयस्वेति । 

तान्स जराबोधीयेन नावारयत । 

स इन्द्र मब्रवीदेतान्मे वारयस्येति । 

तान्स सत्रासाहीयेन नावारयत । 

स ईशानं देवमब्रवीदेतान्मे वारयस्वेति । 

तान्स मार्गीयवेण नैवावारयत । 

स विष्णुमब्रवीदेतान्मे वारयस्वेति । 

तान्स वैष्णवीषु वारवन्तीयेनैवावारयत । 

यदवारयत तद्वारवन्तीयस्य वारवन्तीयत्वम् । 

तस्मादेतान्यतिरिक्तोक्थानि कार्याण्येवेति ११२
