+++
title = "४२०"

+++

 

स होवाच यद्वोऽवोचं षट्सु स्म प्रतिष्ठासु प्रतितिष्ठेति निधनवन्ति स्म
पवमानमुखेभ्यो मा च्यावयतेत्येव वस्तदवोचमिति । 

एषा ह वै साम्नः प्रतिष्ठा यन्निधनम् । 

षडेतानि निधनवन्ति भवन्ति षडृतवस्संवत्सरः । 

स यथा वृक्षमाक्रमणैराक्रममाण इयादेवमेवैतैस्सामनिधनै स्वर्गं लोकं रोहन्तो
यन्ति । 

तस्मान्निधनवन्ति पवमानमुखेभ्यो न च्यावयितव्यानि । 

अथ यद्वोऽवाचं षड्भ्य स्म हरित्मतीभ्यो मेतेतीळाविभक्तिरेव वस्तदवोचमिळाभि
स्म बृहतीरारभध्वमित्येव वस्तदवोचमिति । 

ता एताष्षड्ढरित्मतीः । 

स यथा षड्ढरित्मतीरश्वतरीस्संयुज्य यत्र
जिगमिषेत्तद्गच्छेदेवमेवैताभिरिळाविभक्तिभि
स्वर्गं लोकमभ्यश्नुवते । 

तस्मादिळाभिरेव बृहतीरारभ्याः ४२०
