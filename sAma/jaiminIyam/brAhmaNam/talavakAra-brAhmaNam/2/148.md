+++
title = "१४८"

+++

 

अथैष उपहव्यः । 

प्रजापतिः प्रजा असृजत । 

तासां सृष्टानां नावेन्नो एव प्रजा अविदुः प्रजापतिर्नोऽसृष्टेति । 

स षक्षत कथं न्विमा अहं प्रजास्सृजेय तासां सृष्टानां न विद्यामिति । 

स एतं यज्ञमपश्यत् । 

तमाहरत् । 

तेनायजत । 

ततोऽनेनैव ता उपाह्वयत । 

यदुपाह्वयत तदुपहव्यस्योपहव्यत्वम् । 

स सप्तदशोऽनिरुक्तासु भवति । 

यथा ह वै वनाकक्षा एवं सप्तदशोऽनिरुक्तासु । 

स यथा वनाकक्षान्परीत्याविर्भवेदेवमेवैताभिर्दृष्टवतीभिराविर्बभूव । 

यददर्षि गातुवित्तम इत्येतासु दृष्टवतीष्वग्निष्टोमसाम भवति । 

ततो वै तं ता अविदुरस्य वै वयं स्मोऽयं वा अस्माकमासेति । 

अथो हाभ्योऽन्नमेव भूतो ददृशे । 

ता एनमन्नकाशिनीः प्रजा अभ्युपाववृतुः । 

तद्यस्माद्रा जन्याद्विशोऽपक्रामेयुर्ब्राह्मणाद्वा सजातास्स एतेन यजेत । 

तस्मिन्नृत्विज उपह्वयेत । 

एता उ ह वै यजमानस्य विशो यदृत्विजः १४८
