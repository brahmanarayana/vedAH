+++
title = "३१६"

+++

 

अथैते नवरात्राः । 

तेजस्कामो हैतेन यजेत यन्नवरात्रः । 

तेजो वै त्रिवृत्स्तोमः । 

त्रिवृतमेष स्तोमं यज्ञोऽभिसम्पन्नः । 

तस्मादु हैनेन तेजस्कामो यजेत । 

अथो आहुर्ब्रह्मवर्चसकाम एवैनेन यजेतेति । 

ब्रह्म वै त्रिवृत्स्तोमः । 

त्रिवृतमेष स्तोमं यज्ञोऽभिसम्पन्नः । 

तस्मादु हैनेन ब्रह्मवर्चसकामो यजेत । 

अथो आहुरायुष्काम एवैनेन यजेतेति । 

प्राणो वै त्रिवृत्स्तोमः । 

नवैतान्यहानि भवन्ति रात्रिर्दशमी । 

नव पुरुषे प्राणा नाभिर्दशमी । 

प्राणानेवैतेनाभिजयति प्राणानाप्नोति । 

तदाहुः किमनु नवरात्र इति । 

दिश इति ब्रूयात् । 

दिशो ह वा अनु नवरात्रः । 

चतस्रो दिशश्चत्वारोऽवान्तरदेशा ऊर्ध्वा दिङ्नवम्यर्वाची दशमी । 

दिश एवैतेनर्ध्नोति । 

दिक्षु प्रतिष्ठाय स्वर्गं लोकमेति ३१६
