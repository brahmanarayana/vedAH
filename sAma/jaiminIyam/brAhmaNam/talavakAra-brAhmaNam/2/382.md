+++
title = "३८२"

+++

 

तदाहुरयातयामानीव वा एतच्छन्दांसि युञ्जति यदेनानि यातयामानि सन्ति । 

तानि सर्वाणि पुनः पुनः प्रयुञ्जते । 

यानेव वीर्यवत्तमान्प्रगाथान्मन्येरंस्तान्प्रणिश्चित्य
षट्त्रिंशदुपेयुरिति । 

षट्त्रिंशदक्षरा वै बृहती । 

बृहती स्वर्गो लोकस्साम्राज्यम् । 

बृहत्यामेव तत्स्वर्गे लोके साम्राज्ये प्रतितिष्ठन्तो यन्ति । 

षडुत्सर्गं त्रिंशता पुनरभ्यावर्तमयातयामतायै । 

अथो आहुस्त्रयस्त्रिंशदेवोपेत्या इति । 

त्रयस्त्रिंशद्वै सर्वा देवताः । 

सर्वास्वेवैतद्देवतासु प्रतितिष्ठन्तो यन्ति । 

त्रीनुत्सर्गं त्रिंशता पुनरभ्यावर्तमयातयामतायै । 

अथो आहुस्त्रिंशदेवोपेत्या इति । 

त्रिंशदक्षरा विराडन्नं विराट् । 

विराज्येव तदन्नाद्ये प्रतितिष्ठन्तो यन्ति । 

अथो आहुश्चतुर्विंशतिरेवोपेत्या इति । 

चतुर्विंशत्यर्धमासो वै संवत्सरः । 

अर्धमासश एव तत्संवत्सरे प्रतितिष्ठन्तो यन्ति । 

अथो आहुर्द्वादशैवोपेत्या इति । 

द्वादश मासास्संवत्सरः । 

मासश एव तत्संवत्सरे प्रतितिष्ठन्तो यन्ति । 

अथो आहुष्षडेवोपेत्या इति । 

षड्वा ऋतवः । 

ऋतुष्वेव तत्प्रतितिष्ठन्तो यन्ति । 

अथो आहुश्चत्वार एवोपेत्या इति । 

चतस्रो दिशश्चतुष्पदाः पशवः । 

दिक्षु चैतत्पशुषु च प्रतितिष्ठन्तो यन्ति । 

अथो आहुस्त्रय एवोपेत्या इति । 

त्रयो वा इमे लोकाः । 

एष्वेव तल्लोकेषु प्रतितिष्ठन्तो यन्ति । 

अथो आहुर्द्वावेवोपेत्याविति श्यैतनौधसयोरेव प्रगाथाविति । 

श्यैतनौधसयोर्ह खलु वै प्रगाथौ वीर्यवत्तमौ । 

द्विपाद्यजमानः प्रतिष्ठित्यै ३८२
