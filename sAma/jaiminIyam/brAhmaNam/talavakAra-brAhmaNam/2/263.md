+++
title = "२६३"

+++

 

त एव चतुर्होतारमासत । 

एते ह वाव चतुर्होतारो यानिमानाहुश्चतुर्होतॄन् । 

तेषां सहस्रतम्यामाहुत्यां गौराजायत । 

तस्यां सर्वान्भोगान्पर्यपश्यन्ये के च गवि भोगास्तान् । 

तेऽब्रुवन्निमे वा अस्यां सर्वे भोगाः । 

एतेमामेव प्र णो जनयेति ब्रवामेति । 

तामब्रुवन्प्र णो जनयेति । 

सा त्रयस्त्रिंशतं च त्रीणि च शतान्याग्नये । प्राजनयत् । 

त्रयस्त्रिंशतं च त्रीणि च शतानि वायवे प्राजनयत् । 

त्रयस्त्रिंशतं च त्रीणि च शतानि आदित्याय प्राजनयत् । 

तत्सहस्रमभवत् । 

सैव सहस्रतमी । 

तां पुनराजायत । 

स यो हैवं विद्वान्गा रक्षते प्र हैवास्य सहस्रमाप्नुवन्ति । 

तस्मादु हैवंविदा रक्षितव्या एव गावः । 

तेऽब्रुवन्नलं वै तस्मै स्मो यन्नानाशो विपरेत्य यजमाना आसीमह्येत नानाशो
विपरेत्य यजमाना आसामहा इति । 

ते नानाशो विपरेत्य यजमाना आसत । 

ते नैव श्रेयांसोऽभवन्न पापीयांसः । 

तेऽब्रुवन्न वै श्रेयांसोऽभूम न पापीयांसः । 

एत सहस्रेण यजामहा इति २६३
