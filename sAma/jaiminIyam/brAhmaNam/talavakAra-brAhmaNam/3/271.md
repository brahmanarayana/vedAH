+++
title = "२७१"

+++

 

उत्तिष्ठत । कामान्ब्रूध्वं । नो वाव वस्तस्याशास्ति यदमुं लोकं जयेतेति । 

अथ ह प्रेणी सौमाहितः पापक आस । 

स होवाच सप्तानामेव स्यो बस्तानां दुर्वृषतां वृणीते । 

यां यां वच्छाब्रूवीय । सा सा त्यं कामयतादिति । 

अथ ह मधुच्छन्दा वैश्वामित्र उवाच ब्राह्मणमुखमेवाहं वृणा इति । 

अथ हासितो दैवल उवाचैतमेवाहं चमसमवेक्षा इति । 

स होवाचैष एवैषामेको व्रतयति । 

तं दैवावेक्ष्यैतत्साम ददर्श । 

तेनास्तुत । 

राये अग्ने महे त्वा दानाय समिधीमहि । 

ईळिष्वा हि महे वृषं द्यावा होत्राय पृथिवी 

इति । 

द्यावापृथिवी सर्व इमे लोकाः । 

ततो वै स सर्वानिमाँ ल्लोकाननुसमचरत् । 

स ह पूर्वाह्ण एव देवानां समित्यामास । मध्यन्दिने मनुष्याणां द्रुपदस्य
वार्द्ध्रविष्णस्य । अपराह्णे पितृणाम् । 

तदेतत्स्वर्ग्यं साम । 

सर्वानिमाँ ल्लोकाननुसञ्चरत्य् । अश्नुते स्वर्गं लोकं य एवं वेद । 

यद्वसितो दैवलोऽपश्यत् । तस्मादासितमित्याख्यायते २७१
