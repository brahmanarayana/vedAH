+++
title = "०७५"

+++

 

यो राजा चर्षणीनाम्

इति राज्यमिव ह्येतर्ह्यगच्छन् । 

याता रथेभिरध्रिगुः । 

विश्वासां तरुता पृतनानां ज्येष्ठं यो वृत्रहा गृणे 

इति ज्यैष्ट्यमिव ह्येतर्ह्यगच्छन् । 

इन्द्रं तं शुम्भ पुरुहन्मन्नवसे यस्य द्विता विधर्तरि । 

हस्तेन वज्रः प्रति धायि दर्शतो महान्देवो न सूर्यः 

इति सूर्यवतीर्भवन्ति । 

सौर्यं ह्येतदहरेकविंशम् । 

प्रतिष्ठा वैराजम् । 

तासु पृश्नि । 

वाग्वै पृश्नि । 

वाचमेतेनाह्ना समिच्छन्ति । 

तामेवैतत्संविदन्ति । 

तद्वेवाचक्षते भरद्वाजस्य पृश्नीति । 

भरद्वाजो वा अकामयत बहुः प्रजया पशुभिः प्रजायेयेति । 

स एतत्सामापश्यत् । 

तेनास्तुत । 

ततो वै स बहुः प्रजया पशुभिः प्रजायत । 

सोऽब्रवीत्पृश्निर्वै बहुः प्रजया पशुभिः प्राजनिषीति । 

तत्पृश्निनः पृश्नित्वम् । 

तदेतत्प्रजननं साम । 

बहुः प्रजया पशुभिः प्रजायते य एवं वेद । 

अथो ह स्मैतेनैव साम्ना भरद्वाजः पृशन्यन्नाद्यमवरुन्द्धे । 

तद्वन्नाद्यस्यावरुद्धिस्साम । 

अवान्नाद्यं रुन्द्धेऽन्नाद श्रेष्ठ स्वानां भवति य एवं वेद । 

यदु भरद्वाजोऽपश्यत्तस्माद्भरद्वाजस्य पृश्नीत्याख्यायते । 

तदैळमच्छावाकसाम भवति । 

पशवो वा इळा । 

पशुष्वेवैतत्प्रतितिष्ठन्ति ७५
