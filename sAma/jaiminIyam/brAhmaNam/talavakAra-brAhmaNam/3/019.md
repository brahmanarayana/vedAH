+++
title = "०१९"

+++

 

अथ त्वाषृतीसाम मध्येनिधनं भवति प्रतिष्ठायै । 

समुद्रं वा एतेनारम्भणं प्रप्लवन्ते य आर्भवं पवमानमुपयन्ति । 

तद्यन्मध्येनिधनं भवति प्रतिष्ठित्या एव । 

तस्य पुरस्तान्निधनस्य प्रतिहारमुपयन्ति । 

प्रस्तावप्रतिहाराभ्यां वै यजमानो धृतः । 

प्रद्रुतमिवैतदहर्यत्त्रिवृत् । 

तद्यत्पुरस्तान्निधनस्य प्रतिहारमुपयन्त्यप्रस्रंसायैव । 

इन्द्रो वृत्रं वज्रेणाध्यस्य नास्तृषीति मयमानो गाः प्राविशत् । 

ता अकामयन्तेन्द्रं जनयेमेति । 

ता एतानि सामान्यपश्यंस्त्वाष्ट्रीसामानि । 

तैरिन्द्र मजनयन् । 

तानि वा एतानि वीरजननानि सामानि । 

आस्य वीरो जायते य एवं वेद । 

अथो पशवो वै त्वाष्ट्र्यः । 

तद्यदेतानि सामानि भवन्ति पशूनामेवावरुध्यै । 

तदैळं भवति पशवो वा इळा पशूनामेवावरुद्ध्यै । 

यदु त्वाष्ट्र्योऽपश्यंस्तस्मात्त्वाष्ट्रीसामेत्याख्यायते । 

अभि प्रियाणि पवते चनोहित

इत्यभीति भवति रथन्तरस्य रूपम् । 

राथन्तरमेतदहः । 

तासु कावमुक्तब्राह्मणम् । 

अथ यज्ञायज्ञीयमुक्तब्राह्मणम् १९
