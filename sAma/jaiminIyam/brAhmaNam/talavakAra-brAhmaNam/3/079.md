+++
title = "०७९"

+++

 

तास्वातीषादीयम् । 

प्रजापतिः प्रजा असृजत । 

ता अस्य सृष्टा अताम्यन् । 

सोऽकामयत न म इमाः प्रजास्ताम्येयुरिति । 

स एतत्सामापश्यत् । 

तेनैना अभ्यमृशत् । 

तास्समानन् । 

प्रेव मीयन्ते चतुर्थेनाह्नानुष्टुभं हि गच्छन्ति । 

अनुष्टुब्वै परा । 

परावत्समेवैतेनानन्ति । 

तस्मादु हैतस्य साम्न आतमितोर्निधनमुपेयात्सर्वस्यायुषोऽवरुद्ध्यै । 

तदाहुरताम्यन्नेवोपेयात् । 

यदा वै ताम्यत्यथ म्रियते । 

तस्मादताम्यन्नेवोपेयादिति । 

देवा वै स्वर्गकामास्तपोऽतप्यन्त । 

त एतत्सामापश्यन् । 

तेनास्तुवत । 

तदेनान्साद एव भूत्वा स्वर्गं लोकमवहत् । 

तेऽब्रुवन्नेति वै साद इति । 

यदब्रुवन्नेति वै साद इति । तदेतीषादीयस्येतीषादीयत्वम् । 

त उ स्वर्गं लोकं गत्वाब्रुवन्नात इव बत स्वर्गे लोके सदामेति । 

तद्वेवातीषादीयस्यातीषादीयत्वम् । 

तदेतत्स्वर्ग्यं साम । 

अश्नुते स्वर्गं लोकं य एवं वेद । 

अथैता भवन्ति

पुरोजिती वो अन्धस

इति विराजोऽनुष्टुभो वैराजेऽहन् । विराज एवान्नाद्यस्यावरुद्ध्यै । 

अथो यथान्यौ नवतरौ चक्रावुपास्येद् । एवमेवैतामनुष्टुभं त्र्\! यहमुखेषु
पर्याहरन्ति स्वर्गस्य लोकस्य समष्ट्यै ७९
