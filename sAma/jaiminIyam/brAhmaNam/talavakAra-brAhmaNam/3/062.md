+++
title = "०६२"

+++

 

जनस्य गोपा अजनिष्ट जागृविर्

इत्याग्नेयमाज्यं भवति जनद्वत् । 

एष ह वाव जनस्य गोपाः । 

तमेवैतत्प्रातस्सवनात्प्रजनयन्ति । 

तं प्रजातं माध्यन्दिने सवने मन्थन्ति । 

अग्निर्

इति निरेवैनं तदाह । 

सुदक्षस्सुविताय नव्यस

इति प्राणा वै दक्षः । 

प्राणानेवास्मिंस्तद्दधति । 

घृतप्रतीक

इत्येतद्वा अग्नेः प्रियं धाम यद्घृतं प्रियेणैवैनं तद्धाम्ना समर्धयन्ति ।

बृहता दिविस्पृशे

ति बृहतो रूपमुपगच्छन्ति । 

बार्हतं ह्येतदहः । 

द्युमद्वि भाति भरतेभ्यश्शुचिर्

इतीमा ह वै प्रजा भारतीस्ताभ्य एवैतच्छुचिर्विभाति । 

अथो यदेवैनेन भरता अग्र ईजिरेऽथो यदेवैष देवेभ्यो हव्यं वहति तस्माद्भारतः
। 

त्वामग्ने आङ्गिरसो गुहा हितम्

इति त्वामिति भवति बृहतो रूपम् । 

बार्हतमेतदहः । 

अन्वविन्दञ्छिश्रियाणं वनेवन

इति वनेवन ह्येतं शिश्रियाणमन्वविन्दन् । 

स जायसे मथ्यमानस्सहो महद्

इति प्रातस्सवनाद्ध वा एतमग्रे मन्थन्ति । 

तं प्रजातं माध्यन्दिने सवने जनयन्ति । 

त्वामाहुस्सहसस्पुत्रमङ्गिर

इति सहसेवं ह्येतं जनयन्ति । 

यज्ञस्य केतुमित्येष ह वाव यज्ञस्य केतुः । 

यत्र ह वै क्व च सूयते तदेष एव पुरस्तात्केतुरुच्छ्रियते ६२
