+++
title = "०९८"

+++

 

अथ मानवं पदनिधनं राथन्तरम् । 

तस्माद्रा थन्तरेऽहन्क्रियते । 

मनुर्वा अकामयत बहुः प्रजया पशुभिः प्रजायेय । मानवीः प्रजास्सृजेयेति । 

स एतत्सामापश्यत् । 

तेनास्तुत । 

ततो वै स बहुः प्रजया पशुभिः प्राजायत । 

ता इमा मानवीः प्रजाः । 

बहुरेव प्रजया पशुभिः प्रजायते य एवं वेद । 

अथो आहुस्ता एवास्य प्रजास्सृष्टा रक्षांस्यजिघांसन्निति । 

सोऽकामयताप रक्षांसि हनीयेति । 

स एतत्सामापश्यत् । 

तेनास्तुत । 

नि त्वामग्ने मनुर्दधे ज्योतिर्जनाय शश्वते । 

दीदेथ कण्व ऋतजात उक्षितो यं नमस्यन्ति कृष्टयः 

त्वेषासो अग्नेरमवन्तो अर्चयो भीमासो न प्रतीतये । 

रक्षस्विनस्सदमिद्यातुमावतो विश्वं समत्रिणं दह

एवासां रक्षांस्यपाहन्निति । 

तदु रक्षसामपहतिः । 

अप रक्षः पाप्मानं हते य एवं वेद ९८
