+++
title = "२६८"

+++

 

पति त्यं हर्यतं हरिम्

इति परिवतीर्भवन्त्यन्तसय्रूपम् । 

अन्तो ह्येतदहः । 

बभ्रुं पुनन्ति वारेण । 

यो देवान्विश्वं इत्परि

इति विश्वावतीर्भवन्ति । 

वैश्वदेवं ह्येतदहः । 

मदेन सह गच्छती

ति मद्वतीर्भवन्ति । 

अभिपूर्वमेवैतत्तृतीयसवने रसं मदं दधति । 

द्विर्यं पञ्च स्वयशसं स्वसारो अद्रि संहतम् । 

प्रियमिन्द्र स्य काम्यं प्रस्नापयन्त ऊर्मयः 

इत्याशिषमेवैतेनाशास्ते । 

इन्द्रा य सोम पातवे वृत्रघ्ने परि षिच्यस

इति वर्त्रघ्न्यो भवन्त्यन्ततो विजित्यै । 

तासु गौरिवीतमुक्तब्राह्मणम् । 

अथ निहवः । 

इन्द्रो वै तृतीयसवनाद्बीभत्समान उदक्रामत् । 

धीतमिव ह्यासीत् । 

तमेतेन विश्वे देवास्साम्नान्वह्वयन्तायिही आयिही इति । 

ततो वा इन्द्र स्तृतीयसवनमुपावर्तत । 

ततोऽस्मादनपक्रम्यभवत् । 

तदेतत्सेन्द्रं साम । 

सेन्द्रो हास्य सदेवो यज्ञो भवति । 

अभ्यस्येन्द्रो यज्ञमावर्तते । 

नास्येन्द्रो यज्ञादपक्रामति य एवं वेद । 

तद्वेवाचक्षते वसिष्ठस्य निहव इति । 

वसिष्ठो वै जीतो हतपुत्रोऽकामयत प्रजां पशून्निह्वयेयेति । 

स एतत्सामापश्यत् । 

तेनास्तुत । 

तेनायिही आयिही इत्येव प्रजां पशून्न्यह्वयत । 

तद्वेव निहवत्वम् । 

प्रजां पशून्निह्वयते य एवं वेद । 

तदु स्तोभानुतुन्नं भवति । 

अनुतुन्नाद्वै प्रजाः पशवः प्रजायन्ते । 

पशवश्छन्दोमाः । 

तेन वै रूपसमृद्धम् । 

यदु वसिष्ठोऽपश्यत्तस्माद्वासिष्ठस्य निहव इत्याख्यायते २६८
