+++
title = "२३८"

+++

 

तद्वेवाचक्षते वैश्वामित्रमिति । 

भरता ह वै सिन्धोरपरतार आसुरिक्ष्वाकुभिरुद्बाढाः । 

तेषु ह विश्वामित्रजमदग्नी ऊषतुः । 

स हेन्द्रो भयदमासमात्यं हरी ययाच । 

तौ हास्मै न ददौ । 

तयोर्हादत्तयोर्जुहावेन्द्र क्रोश इति । 

अम्मकस्तस्मिंस्तिष्ठन्विश्वामित्रजमदग्नी । इमा इक्ष्वाकूणां गा
विन्दध्वमिति । 

तद्धेमावपरतारे सन्ती शुश्रुवतुः । 

तौ होचतुर्भरतानिन्द्रो वै नावयं ह्वयतीमा इक्ष्वाकूणां गा विन्दध्वमिति । 

एत । गा विन्दामहा इति । 

तौ वै न इमं गाधं कुरुतमिति । 

ते वै युङ्ध्वमिति । 

ते ह युयुजिरे । 

ते हाभ्यवेयुः । 

तौ होचतुर्या वः पल्पूलन्यस्ता अपास्यतेति । 

ता हापासुः । 

अथ ह राजन्यबन्धुर्यस्मै पल्पूलन्यास । तां हाधोऽक्षं बबन्ध । 

तावकामयेतां गाधो नावयं स्यादिति । 

स एतद्विश्वामित्रस्सामापश्यत् । 

तेनास्तुत । 

पुरां भिन्दुर्युवा कविरमितौजा अजायत । 

इन्द्रो विश्वस्य कर्मणो धर्ता वज्री पुरुष्टुतः 

त्वं वलस्य गोमतोऽपावरद्रि वो बिलम् । 

त्वां देवा अबिभ्युषस्तुज्यमानास आविषुः 

तवाहं शूर रातिभिः प्रत्यायं सिन्धुमावदन् । 

इत्येता आवदन्तौ प्रत्यैताम् । 

उपातिष्ठन्त गिर्वणो विदुष्टे तस्य कारव

इति हैवाप उपतस्थिरे । 

ताभ्यां ह गाध आस । 

ते ह गाधेनातिययुः । 

तद्यस्मिन्नियं पल्पूलन्यास । तद्धैवापोऽवचिछिन्दुः । 

अनशद्वा इयमिति त एव नंशवः । 

योगो नोद्यत इति त एवायोगव इति । 

इदमेवाद्य वसामेति त एव वसातयः २३८
