+++
title = "०१८"

+++

 

शाक्त्यास्तरसपुरोडाशास्सत्रमासत । 

स गौरिवीतिश्शाक्त्यो मृगमहन् । 

तं तार्क्ष्यस्सुपर्ण उपरिष्टादभ्यवापतत् । 

तस्मा उपप्रत्यधत्त । 

तमब्रवीद् ऋषे । मा मेऽस्थः । 

श्वस्तनं ते वक्ष्यामि । 

अद्य वाव त्वं वेत्थ न श्व इति । 

तस्मा एतद्गौरिवीतमब्रवीत् । 

ततो वै स श्वस्तनमपश्यत् । 

तत्प्रजा वै श्वस्तनं पशव श्वस्तनं स्वर्गो लोक श्वस्तनम् । 

तद्यद्गौरिवीतं भवति । एतस्यैव सर्वस्यावरुद्ध्या एतस्योपाप्त्यै । 

वाचो वै रसोऽत्यक्षरत् । 

तद्गौरिवीतमभवत् । यदन्वहं गौरिवीतं भवति । अन्वहमेवैतद्वाचो रसं दधतो
यन्ति । 

ये गौरिवीतमहीनेऽवसृजेयुस्तान्ब्रूयादश्वस्तना अप्रजसो भविष्यथेति । 

अश्वस्तना हैवाप्रजसो भवन्ति १८
