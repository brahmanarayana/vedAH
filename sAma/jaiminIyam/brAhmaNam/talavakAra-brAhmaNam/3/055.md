+++
title = "०५५"

+++

 

तास्वरिष्टं यज्ञस्यैवारिष्ट्यै । 

यद्ध वै किं च यज्ञस्य दुष्टुतं दुश्शस्तं विधुरं तस्य ह वा एतदरिष्ट्यै । 

अरिष्टो ह वा एतेन यज्ञः । 

देवा वा एतं द्वादशरात्रमतन्वत । 

तेषां यद्यदरिष्यत्तदरिष्टेनारिष्टमकुर्वत । 

तदरिष्टस्यारिष्टत्वम् । 

अरिष्टेन द्वादशरात्रेण पाप्मानं तरति श्रियमश्नुते य एवं वेद । 

तंस्त्रीळं भवति पशवो वा इळा । 

पशव एतदहरभिपूर्वाणामेव पशूनामवरुद्ध्यै । 

भेषजं ह खलु वै तिस्र इळाः । 

एतद्ध वै शिवं शान्तं वाचो यत्तिस्र इळाः । 

तद्यत्त्रीळं तृतीयेऽहनि भवति तेनैव त्रीण्यहानि शमयन्ति । 

अथ यज्ञायज्ञीयमुक्तब्राह्मणम् । 

प्र मंहिष्ठाय गायते

ति प्रमंहिष्ठीयमुक्तब्राह्मणम् । 

तं ते मदं गृणीमसी

ति मद्वतीर्भवन्ति । 

अभिपूर्वमेवैतत्तृतीयसवने रसं मदं दधति । 

तासु हारिवर्णमुक्तब्राह्मणम् । 

तच्चतुरक्षरणिधनं भवति चतुष्पदा वै पशवः । 

पशव उष्णिगभिपूर्वाणामेव पशूनामवरुद्ध्यै ५५
