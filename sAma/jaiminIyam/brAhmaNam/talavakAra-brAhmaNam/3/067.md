+++
title = "०६७"

+++

 

अथ निधनकामं वैराजम् । 

एवमिव वै विराड्नैव स्वारं नैव निधनवन्नैवैळं वैनर्क्समम् । 

तद्वाङ्निधनं भवति । 

वाग्वै विराड् । विराज एवारम्भाय । 

विराजमेवैतेन प्रत्यक्षमारभन्ते । 

तस्य हैतस्य निधन एव कामाः । 

स यं कामं कामयेत तं ध्यायेद् । एतस्य निधनमुपावयन् । 

स हैवास्मै कामस्समृध्यते । 

यद्वस्य निधने कामास्तस्मान्निधनकामं वैराजमित्याख्यायते । 

देवा वै स्वर्गकामास्तपोऽतप्यन्त । 

त एतत्सामापश्यन् । 

तेनास्तुवत । 

ततो वै ते स्वर्गं लोकमाश्नुवत । 

तदेतत्स्वर्ग्यं साम । 

अश्नुते स्वर्गं लोकं य एवं वेद । 

तस्यैतदेव निधनं यमेतं वैराजस्य स्तोत्रेऽग्निं मन्थन्ति । 

तवाहं सोम रारणे

ति तवेति भवति बृहतो रूपम् । 

बार्हतमेतदहः । 

सख्य इन्दो दिवेदिवे । 

पुरूणि बभ्रो नि चरन्ति मामव परिधींरति तं इहि 

इत्यति ह्यायन् । 

तवाहं नक्तमुत सोम ते दिवा दुहानो बभ्र ऊधनीतीमे ह वावोधनी । 

एते एवैतदभिवदत्य् । एते एवास्मै सर्वान्कामान्दुहाते । 

घृणा तपन्तमति सूर्यं पर

इति सूर्यवतीर्भवन्ति । 

सौर्यं ह्येतदहरेकविंशं प्रतिष्ठा वैराजम् । 

शकुना इव प्रतिमे

त्यति ह्यपतन् । 

तास्वाष्टादंष्ट्रमुक्तप्राह्मणम् । 

तदूर्ध्वेळं भवति बृहतो रूपं बार्हतेऽहन् । 

तेन वै रूपं समृद्धम् ६७
