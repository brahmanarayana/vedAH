+++
title = "२६४"

+++

 

अङ्गारमिश्राद्भस्मनस्तिस्रो वशा असृज्यन्त मैत्रावरुणी बार्हस्पत्या
वैश्वदेवी । 

भस्मन एव गर्दभोऽसृज्यत । 

तस्मात्स भस्मनः प्रतिरूपः । 

तस्मात्स बभ्रियमाणो जीवति । 

तदेतद्वीरजननं पशव्यं साम । 

वीरा वै तदजायन्त यदङ्गिरसः । 

एत उ पशवोऽसृज्यन्त । 

अस्य वीरो जायतेऽव पशून्रुन्द्धे । बहुपशुर्भवति य एवं वेद । 

स यो यज्ञविभ्रष्ट स्याच्छ्रायन्तीयमस्य पृष्ठेषु ब्रह्मसाम कुर्युः । 

पृष्ठानि च वा एतं स्तोत्राणि चावधून्वते यो यज्ञस्य विभ्रष्टः । 

पृष्ठेषु चैवैनं तत्स्तोत्रेषुच प्रतिष्ठापयन्ति । 

यत इन्द्र भयामहे ततो नो अभयं कृधि । 

मघवञ्शग्धि तव तन्न ऊतये वि द्विषो वि मृधो जहि 

इति मृध एवैतेन पाप्मानमपघ्नते । 

तासु समन्तमुक्तब्राह्मणम् । 

तदैळमच्छावाकसाम भवति । 

पशवो वा इळा । 

पशुष्वेवैतत्प्रतितिष्ठन्ति २६४
