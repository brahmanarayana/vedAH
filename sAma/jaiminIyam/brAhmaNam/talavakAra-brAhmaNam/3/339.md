+++
title = "३३९"

+++

 

प्रजापतिर्वावेदमग्र आसीत् । 

सोऽकामयत बहु स्यां प्रजायेय भूमानं गच्छेयमिति । 

स तपोऽतप्यत । 

स एतं व्यूढछन्दसं द्वादशाहं यज्ञमपश्यत् । 

तमाहरत् । 

तेनायजत । 

तं व्यौहत् । 

यद्व्यौहदङ्गान्येव तद्व्यौहत् । 

तस्य यानि शरीराण्यासंस्ता एवेमा मर्त्यः प्रजा अभवन् । 

अथात्मा मनोमयस्समभवत् । 

तस्य मनश्शरीरं प्राणा अभि समविशन् । 

स व्यूढ इवासीत् । 

स देवानब्रवीत्शरीरं म इच्छतेति । 

कथं त इच्छाम इति । 

समूढछन्दसा द्वादशाहेन याजयतेति । 

तथेति । 

तं समूढछन्दसा द्वादशाहनायाजयन् । 

तद्यत्समौहन्नङ्गान्येवास्य तत्समौहन् ३३९
