+++
title = "३२४"

+++

 

तौ पञ्चदशं चैकविंशं च व्यूह्य मध्ये समभवताम् । 

स एवैष प्रजापतिस्सप्तदशोऽन्नाद स्तोमोऽभवत् । 

तस्मै त्रिवृत्पञ्चदशावित स्तोमौ बलिं कुरुत ।
एकविंशस्त्रिणवस्त्रयस्त्रिंशः
परस्तात् । 

तामब्रवीत्सम्भवं छन्दांसि त्वं प्रजनयतात् । स्तोमानहं प्रजनयिष्यामीति । 

सोऽयं त्रिवृत्स्तोमश्चतुष्टोमं चतुर्दशं षोडशमष्टादशं नवदशं पञ्चविंशं
षट्त्रिंशमित्येतान्मृगस्तोमान्प्राजनयत् । 

अथ गायत्री एकपदां द्विपदामक्षरपङ्क्तिं विष्टारपङ्क्तिं
विराजमतिच्छन्दसममितं छन्द
इत्येतानि मृगच्छन्दसानि प्रायायत । 

सैषा स्तोमानां च छन्दसां च प्रजापतिः । 

तद्ध शौनकं कापेयं चैकतानेयः पप्रच्छ यत्षडुत्तरेण वै स्तोमाः प्रजनयन्ति ।
चतुरुत्तरेण छन्दांस्य् । अथ कौऽयमषडुत्तरी स्तोमस्सप्तदश आक्षिस्सन्मध्ये
व्यवहित इति । 

स होवाच स्तोमाश्च छन्दांसि च यन्न प्रजायन्त स एवैष प्रजापतिस्सप्तदशो
मध्ये व्यवक्रम्य प्रजनयन्नतिष्ठत् । 

स यो वा एतमाक्षितं वेदाक्षिद्वै स सर्वत्रैव भवति । 

अनाक्षिद्वा एष यत्प्रजापतिः । 

सर्वं हीदं प्राजापत्यमिति । 

ते हैत आक्षित इव चैकितानेयाः । 

तानीमानि छन्दांसि स्तोमैरकल्पन्त ३२४
