+++
title = "०३२"

+++

 

अथ क्रौञ्चम् । 

क्रुङ्ङाङ्गिरस ईष्यमिवाहरविन्दत् । 

ईष्यमिवैतदहर्यद्द्वितीयम् । 

तस्माद्द्वितीयेऽहन्क्रियते । 

एकं वावाहरासीत् । 

स क्रुङ्ङाङ्गिरसोऽकामयताह्न एवाहर्निर्मिमीयेति । 

स एतत्सामापश्यत् । 

तेनास्तुत । 

ततो वै सोऽह्ने एवाहर्निरमिमत । 

तद्यदेतत्साम भवत्य् । अह्न एवैतेनाहर्निर्मिमत । 

एतद्ध स्म वै तत्क्रुङ्गाङ्गिरसोऽह्ने एवाहर्विपिपीते । 

यद्ध वा इदमाहुः क्रुङ्क्षीरं विपिपीत इति । न ह वै तत्क्रुङ्विपिपीते । 

क्रुङ्ह स्म वै तदाङ्गिरसोऽह्न एवाहर्विपिपीते । 

क्रुङ्ङाङ्गिरस स्वर्गकामस्तपोऽतप्यत । 

स एतत्सामापश्यत् । 

तेनास्तुत । 

ततो वै स स्वर्गं लोकमाश्नुत । 

तदेतत्स्वर्ग्यं साम । 

अश्नुते स्वर्गं लोकं य एवं वेद । 

तदूर्ध्वेळं भवति बृहतो रूपं बार्हतेऽहन् । 

तेन वै रूपसमृद्धम् । 

यदु क्रुङ्ङाङ्गिरसोऽपश्यत्तस्मात्क्रौञ्चमित्याख्यायते । 

वृषा मतीनां पवते विचक्षण इति वृषण्वतीर्भवन्ति । 

बार्हतं वा एतदहस्त्रौष्टुभं क्षत्रस्य रूपम् ३२
