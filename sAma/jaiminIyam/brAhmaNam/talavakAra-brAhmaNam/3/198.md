+++
title = "१९८"

+++

 

अथ यज्ञायज्ञीयमुक्तब्राह्मणम् । 

आ ते वत्सो मनो यमद्

इत्यावतीर्भवन्ति । 

अपच्छिदिव वा एतद्यज्ञकाण्डं यदुक्थानि । 

तद्यदावतीर्भवन्ति यज्ञस्यैव सलोमतायै । 

तासु वात्सम् । 

वत्सः काण्वः पशुकामस्तपोऽतप्यत । 

स एतत्सामापश्यत् । 

तेनास्तुत । 

स ह वाव त्रिशोको यानेवामूंस्त्रीञ्छोकानपाहन्सास्य त्रिशोकता । 

स ह स सद्य एवालोम्नो कर्णकान्पशूनवारुन्द्ध । 

तदेतत्पशव्यं साम । 

अव पशून्रुन्द्धे बहुपशुर्भवति य एवं वेद । 

यदु वत्सः काण्वोऽपश्यत्तस्माद्वात्समित्याख्यायते । 

त्वं न इन्द्रा भरे

ति त्वमिति भवति बृहतो रूपम् । 

बार्हतमेतदहः । 

ओजो नृम्णं शतक्रतो विचर्षणे । 

आ वीरं पृतनासहमिति यद्वै शतवत्सहस्रवत्तच्छन्दोमानां रूपम् । 

पशवो वै छन्दोमाः १९८
