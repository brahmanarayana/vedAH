+++
title = "२८०"

+++

 

क्व ते सन्तायन्त इत्याहुः । 

दशमेऽहन्निति ब्रूयात् । 

तृचैरेकर्चानुभयतस्सन्तन्वन्ति । प्राणानामेव सन्तत्या अव्यवच्छेदाय । 

अभि वा एता अन्यान्यस्यै लोकं ध्यायन्ति ब्रह्म क्षत्रस्याभिध्यायति ।
क्षत्रं विशो । विड्ब्रह्मणः । 

ता अन्यान्यस्यै लोकमभिध्यायन्तीः कामं गमयन्ति । 

यत्काम एना आहरते समस्मै स काम ऋध्यते प्रसृतछन्दा वै प्रथमस्त्रियहः । 

तेन सोऽयातयामा क्रियते । 

वि द्वितीयस्य छन्दांसि पर्यूहन्ति । 

तेन द्वितीयस्त्रियहोऽयातयामा क्रियते । 

वि तृतीयस्य छन्दांसि पर्यूहन्ति । 

तेनैव तृतीयस्य त्रियहोऽयातयामा क्रियते २८०
