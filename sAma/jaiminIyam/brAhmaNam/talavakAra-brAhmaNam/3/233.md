+++
title = "२३३"

+++

 

तासु सांवर्तं पदनिधनं राथन्तरम् । 

तस्माद्रा थन्तरेऽहन्क्रियते । 

संवर्त आङ्गिरस स्वर्गकामस्तपोऽतप्यत । 

स एतत्सामापश्यत् । 

तेनास्तुत । 

स पतिर्दिवः पतिर्दिव इत्येव स्वर्गं लोकमारोहत् । 

यथाह पतेदेवमेतद्यत्पतिर्दिव इति । 

तदेतत्स्वर्ग्यं साम । 

अश्नुते स्वर्गं लोकं य एवं वेद । 

यदु संवर्त आङ्गिरसोऽपश्यत्तस्मात्सांवर्तमित्याख्यायते । 

देवासुरा अस्पर्धन्त । 

तेऽसुरा महदभिव्यासत । 

स इन्द्रो ऽकामयत सार्धमेवासुरान्संवृत्य हन्यामिति । 

स एतत्सामापश्यत् । 

तेनास्तुत । 

त्वं हि शश्वतीनामिन्द्र धर्ता पुरामसि । 

हन्ता दस्योर्मनोर्वृधः पतिर्दिवः 

इत्येवैनान्सार्धं संवृत्याहन् । 

तद्वेव सांवर्तस्य सांवर्तत्वम् । 

सार्धमेव संवृत्य द्विषन्तं भ्रातृव्यं हन्ति य एवं वेद २३३
