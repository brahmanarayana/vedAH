+++
title = "१०२"

+++

 

तासु शैशवम् । 

शान्तिर्वै शैशवम् । 

यच्छैशवेन स्तुवन्ति शान्त्या एव । 

अथो आहुश्शैशवेन वा इन्द्रो वृत्रं पर्याकारं शक्वरीभिरहन्निति । 

तद्वेव शैशवस्य शैशवत्वम् । 

तदु भातृव्यहा । 

हन्ति द्विषन्तं भ्रातृव्यं य एवं वेद । 

प्रजापतेरक्ष्यश्वयत् । 

तत्परापतत् । 

सोऽकामयत पुनर्मा चक्षुराविशेदिति । 

स एतत्सामापश्यत् । 

तेनास्तुत । 

ततो वै तं चक्षुः पुनराविशत् । 

अश्व एव शुचिर्भूत्वैनं पुनराविशत् । 

तज्ज्योतिर्वै चक्षुः । 

ज्योतिर्वावैनं तदाविशत् । 

तदेतच्चक्षुष्यं साम । 

अजरसं हास्य चक्षुर्न व्येति य एवं वेद १०२
