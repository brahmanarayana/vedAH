+++
title = "३३१"

+++

 

यस्मादेषा समाना सती षडहविभक्तिरथ नाना भवति । तस्मान्नानारूपस्संवत्सरो
नानारूपमेनमनु प्रजायते । 

अग्न इति प्रथमस्याह्नो विभक्तिर् । अग्निमिति द्वितीयस्याग्निनेति
तृतीयस्याग्निरिति चतुर्थस्याग्नेरिति पञ्चमस्याग्न इत्येव
पुनष्षष्ठस्य । 

तावेतावन्तौ सन्धत्त । 

एतदन्वनन्तस्संवत्सरः । 

तस्यैतावन्तौ यद्धेमन्तश्च वसन्तश्च । 

एतदनु ग्रामस्यान्तौ समेत । एतदनु निष्कस्यान्तौ समेत ।
एतदन्वहिर्भोगान्पर्याहृत्य शये । 

तदेतदन्नम् । 

तं देवचक्रमक्षितं पुनर्नवमा च परा च परिवर्तते । 

स य एतदेवं वेदैतामेवानन्ततामेतामक्षितिमेतां पुनर्नवतां जयति । 

अग्न आ याहि वीतय

इति ह्वयन्त्येवैनमेतेन । अग्निं दूतं वृणीमह इति वृणत एवैनमेतेन । 

अग्निनाग्निस्समिध्यत

इति समेवैनमेतदिन्धते । 

अग्निर्वृत्राणि जङ्घनद्

इति व्येवैतेनैतज्जयन्ते । 

तव श्रियो चर्ष्यस्येव विद्युत

इति श्रियमेवास्मिन्नेतद्दधति । 

यो वै षष्ठस्याह्नो विभक्तिं वेद सर्वमायुरेति । 

जातवेदस इति वै षष्ठस्याह्नो विभक्तिरग्न इति च । 

सर्वमायुरेति य एवं वेद ३३१
