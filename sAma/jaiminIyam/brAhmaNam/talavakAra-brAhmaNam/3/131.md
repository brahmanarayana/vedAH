+++
title = "१३१"

+++

 

अथ पार्थं द्वियभ्यासं द्वितीयस्याह्नो रूपम् । 

द्वितीयं ह्येतदहरायतनेन । 

अथ ऋषभश्शाक्वरः । 

पशवो वै सिमाः । पशवो रेवतयः । पशव ऋषभः । 

ऋषभमेवैतत्पशुष्वपिसृजन्ति मिथुनत्वाय प्रजननाय । 

प्र मिथुनेन जायते य एवं वेद । 

स उ द्वाभ्यां द्वाभ्यां देवताभ्यां प्रतितिष्ठति । 

तस्मादृषभ स्कन्दन्द्विपाद्भवति । 

ता एताश्चतुरक्षरा देवता भवन्ति । 

तस्माद्द्विपात्स्कन्दति । 

चतुष्पदः प्रजनयति । 

प्र प्रजया पशुभिर्जायते य एवं वेद । 

स उ पाङ्क्तः । 

पाङ्क्तेऽहनि क्रियते रूपसमृद्धतायै । 

इन्दुर्वाजी पवते गोन्योघा

इति गोमतीः पशुमतीर्भवन्ति पशूनामेवावरुद्ध्यै । 

पशवो ह्येतदहः । 

तासु दाशस्पत्यमुक्तब्राह्मणम् । 

अथ यज्ञायज्ञीयमुक्तब्राह्मणम् । 

आ ते अग्न एधीमही

त्यावतीर्भवन्ति । 

अपच्छिद्येव वा एतद्यज्ञकाण्डं यदुक्थानि । 

तद्यदावतीर्भवन्ति यज्ञस्यैव सलोमतायै १३१
