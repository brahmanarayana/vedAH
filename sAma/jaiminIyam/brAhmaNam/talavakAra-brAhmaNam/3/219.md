+++
title = "२१९"

+++

 

अथ बार्हदुक्थम् । 

बृहदुक्थ आङ्गिरसः पशुकामस्तपोऽतप्यत । 

स एतत्सामापश्यत् । 

तेनास्तुत । 

स एतामिळामुपैत् । 

पशवो वा इळा । 

ततो वै स पशूनवारुन्द्ध । 

तदेतत्पशव्यं साम । 

अव पशून्रुन्द्धे बहुपशुर्भवति य एवं वेद । 

यदु बृहदुक्थ आङ्गिरसीऽपश्यत्तस्माद्बार्हदुक्थमित्याख्यायते । 

धर्ता दिवः पवते कृत्वियो रस

इत्यह्नो धृत्यै । 

दक्षो देवानामनुमाद्या नृभिर्

इति छन्दांस्येवैतद्दक्षयन्त्यह्नो वीर्यवत्त्वाय । 

तासूद्वत्त्रिप्ररोहम् । 

तृतीयो ह्येष प्ररोहः क्रियते । यदेष तृतीयस्त्रियह । स्वर्गस्य लोकस्य
समष्ट्यै । 

तद्वेवाचक्षते विशालमिति । 

देवा वै स्वर्गकामास्तपोऽतप्यन्त । 

त एतत्सामापश्यन् । 

तेनास्तुवत । 

तदेनान्विशालमेव भूत्वा स्वर्गं लोकमवहत् । 

तेऽब्रुवन्स्वर्गं लोकं गत्वा विशालं वाव नो भूत्वेदं साम स्वर्गं
लोकमवाक्षीदिति । 

तदेव विशालस्य विशालत्वम् । 

तदेतत्स्वर्ग्यं साम । 

अश्नुते स्वर्गं लोकं य एवं वेद । 

तद्यथा ह वै ब्रध्नस्य विष्टपान्येवमेतानि विशालस्य विष्टपानि स्वर्गस्यैव
लोकस्य समष्ट्यै । 

प्र स्वर्गं लोकमाप्नोति य एवं वेद । 

अथ रथन्तरम् । 

ब्रह्म वै रथन्तरम् । 

ब्रह्मण्येवैतत्प्रतितिष्ठन्तो यन्ति । 

तत्त्रैष्टुभेऽहन्भवति । 

पुंसो वा एतद्रू पं यत्त्रिष्टुप् । स्त्रियै रथन्तरम् । 

तद्यदत्र रथन्तरं पृष्ठं भवति । तेनैवैतदहर्मिथुनं क्रियते । 

अथ वामदेव्यम् । 

पशवो वै वामदेव्यम् । 

पशुमन्त एव भवन्त्येतेन तुष्टुवानाः । 

यदिन्द्र प्रागपागुदग्

इतीन्द्र मेवैतत्सर्वाभ्यो दिग्भ्यो ह्वयन्ति । 

आप्तेष्वहस्सु यद्यस्यां दिश्यसि यद्यस्यां यद्यस्यामिति २१९
