+++
title = "०४७"

+++

 

तासु सङ्क्रोशः । 

सङ्क्रोशेन वै देवास्सङ्क्रोशमाना स्वर्गं लोकमायन् । 

यत्सङ्क्रोशमाना स्वर्गं लोकमायंस्तत्सङ्क्रोशस्य सङ्क्रोशत्वम् । 

तदेतत्स्वर्ग्यं साम । 

सङ्क्रोशमान एवैतेन स्वर्गं लोकमेति य एवं वेद । 

तद्वेवाचक्षतेऽङ्गिरसां सङ्क्रोश इति । 

अङ्गिरसो वा अकामयन्त संविदाना एव सङ्क्रोशमाना स्वर्गं लोकमियामेति । 

त एतत्सामापश्यन् । 

तेनास्तुवत । 

ततो वै ते संविदाना एव सङ्क्रोशमाना स्वर्गं लोकमायन् । 

यत्सङ्क्रोशमाना स्वर्गं लोकमायंस्तद्वेव सङ्क्रोशस्य सङ्कोशत्वम् । 

तदेतत्स्वर्ग्यं साम । 

संविदान एवैतेन सङ्क्रोशमान स्वर्गं लोकमेति य एवं वेद । 

तच्छ्रीर्वै स्वर्गो लोकः । 

अश्नुते श्रियं । गच्छति स्वर्गं लोकं । य एवं वेद । 

यद्वङ्गिरसोऽपश्यंस्तस्मादङ्गिरसां सङ्क्रोश इत्याख्यायते । 

हूतिश्च ह खलु वा एते सामनी प्रतिश्रुतिश्च हे ये हो वा हा हो
इत्येवानेनाङ्गिरसोऽह्वयन् । 

हा वा ओ वा इत्येतेन प्रत्यशृण्वन् । 

ते ह वा एते सामनी हूतिश्चैव प्रतिश्रुतिश्च । स्वर्ग्ये । स्वर्गस्य
लोकस्य समष्ट्यै ४७
