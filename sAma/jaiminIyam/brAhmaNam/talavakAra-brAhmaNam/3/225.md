+++
title = "२२५"

+++

 

अथ प्रमंहिष्ठीयम् । 

ऋषीणां वै सत्रमासीनानां पशव उपादस्यन् । 

तेऽकामयन्ताव पशून्रुन्धीमहीति । 

ते होचुरेताग्निमेव पशून्याचाम । 

स वाव पशूनामीशे । 

स एव नः पशून्प्रदास्यतीति । 

त एतत्सामापश्यन् । 

तेनैनमस्तुवन्

प्र मंहिष्ठाय गायत ऋताव्ने बृहते शुक्रशोचिषे । 

उपस्तुतासो अग्नये 

इति । 

तानब्रवीत्किङ्कामा स्थेति । 

पशुकामा इत्यब्रुवन् । 

तेभ्य एतेनैव साम्ना पशून्प्रायच्छत् । 

तेऽब्रुवन्प्रमंहिष्ठो वै नोऽभूदिति । 

तदेव प्रमंहिष्ठीयस्य प्रमंहिष्ठीयत्वम् । 

तदेतत्पशव्यं साम । 

प्रमंहिष्ठो हास्मा एष भवत्य् । अव पशून्रुन्द्धे । बहुपशुर्भवति य एवं वेद
। 

तत्पुनर्नितुन्नं छन्दो भवति । 

यत्र यत्र वै देवा छन्दसां
रसमन्वविन्दंस्तत्पुनर्नितुन्नमकुर्वंस्तत्पुनरभ्याघन्न्
। 

धीता इवैते य चे छन्दोमास्तृतीयसवनायतनाः । 

धीतमिव वै तृतीयसवनम् । 

तद्यत्पुनर्नितुन्नं छन्दो भवति रसमेवैतच्छन्दोमेषु दधति । 

रसस्यैवैषामनुवित्तिः २२५
