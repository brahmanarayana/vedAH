+++
title = "२३२"

+++

 

अथ यज्ञायज्ञीयमुक्तब्राह्मणम् । 

अथौशनम् । 

उशना वै काव्यो देवेष्वमर्त्यं गन्धर्वलोकमैच्छत । 

स एतत्सामापश्यत् । 

तेनास्तुत । 

ततो वै स देवेष्वमर्त्यं गन्धर्वलोकमाश्नुतैतं रोमण्वन्तम् । 

ते हैते काव्याः । 

रोमण्वत्यश्नुते देवेष्वमर्त्यं गन्धर्वलोकमेतेन तुष्टुवानः । 

अग्निर्वै देवेष्ववसत् । 

तं देवा नाप्रीणन् । 

सोऽप्रीयमाण उशनसं काव्यमागच्छत् । 

तमब्रवीदृषे प्रीणीहि माऽप्रीतो वा अस्मीति । 

तमकामयत प्रीणीयामेनमिति । 

स एतत्सामापश्यत् । 

तेनैनमप्रीणात् । 

प्रेष्ठं वो अतिथिं स्तुषे मित्रमिव प्रियम् । 

अग्ने रथं न वेद्यमित्येवैनं प्रियतममतिथिमकुरुत । 

अप्रीत इव ह वा एष एतर्हि भवति यज्ञमूहिवान् । 

तमेतदत्र प्रीणन्ति । 

स प्रीतो यदत्र यज्ञस्य परिशिष्टम्भवति तद्वहति । 

यदूशना काव्योऽपश्यत्तस्मादौशनमित्याख्यायते । 

एन्द्र नो गधि प्रिय सत्राजिदगोह्य । 

गिरिर्न विश्वतः पृथुः पतिर्दिवः 

अभि हि सत्य सोमपा

इत्यभीति भवति रथन्तरस्य रूपम् । 

राथन्तरमेतदहः । 

उभे बभूथ रोदसी

इतीमे ह वाव रोदसी । 

एते एवैतदभिवदति । 

इन्द्रा सि सुन्वतो वृधस्पतिर्दिव

इति वृद्धं ह्येतदहर्यच्चतुश्चत्वारिंशम् २३२
