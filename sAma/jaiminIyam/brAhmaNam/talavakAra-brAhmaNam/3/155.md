+++
title = "१५५"

+++

 

प्रजापतिर्वा एतं यज्ञमसृजत यत्पृष्ठ्यं षडहम् । 

स सृष्टः प्राद्र वत् । 

तं रथन्तरेणाविवारयिषत । 

तं नावारयत । 

तं बृहता नावारयत । 

तं वैरूपेण नावारयत । 

तं वैराजेन नावारयत । 

तं महानाम्नीभिर्नावारयत । 

तं रेवतीभिर्नैववारयत । 

तं वारवन्तीयेनैवावारयत । 

यदवारयत तद्वारवन्तीयस्य वारवन्तीयत्वम् । 

तद्यद्वारवन्तीयं पृष्ठं भवति यज्ञस्यैव वारणायै । 

प्रजापतिर्वा एतं यज्ञमसृजत यत्पृष्ठ्यं षडहम् । 

तस्मै प्रतिष्ठामैच्छत् । 

तस्मा अप एवाविन्दत् । 

तासु रथन्तरेण प्रतिष्ठामैच्छत् । 

स नाविन्दत् । 

तासु बृहता नाविन्दत् । 

तासु वैरूपेण नाविन्दत् । 

तासु वैराजेन नाविन्दत् । 

तासु महानाम्नीभिर्नाविन्दत् । 

तासु रेवतीभिर्नैवाविन्दत् । 

तासु वारवन्तीयेनैवाविन्दत् । 

यदविन्दत्तद्वेव वारवन्तीयस्य वारवन्तीयत्वम् । 

अस्यामेवैतद्यज्ञं प्रतिष्ठापयन्ति । 

अग्निर्वा एष वैश्वानरो यद्वारवन्तीयम् । 

आप उ रेवतयः । 

तद्यद्रे वतीषु वारवन्तीयं भवति । तस्मादापोऽग्नियोनयः । 

जीर्यन्तीव वा एतत्पृष्ठानि यदा षष्ठमहरागच्छन्ति । 

न वै जीर्णे रेतः परिशिष्यते । 

तद्यद्वारवन्तीयं पृष्ठं भवत्युत्तरेषामेव यज्ञक्रतूनां प्रजात्यै १५५
