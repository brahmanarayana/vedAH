+++
title = "०७८"

+++

 

तासु बृहत्कं बृहतामेकम् । 

एतेन ह वा एतदहर्बार्हतं क्रियते । 

देवा वै स्वर्गकामास्तपोऽतप्यन्त । 

त एतत्सामापश्यन् । 

तेनास्तुवत । 

तदेनान्बृहदेव भूत्वा स्वर्गं लोकमवहत् । 

तेनाब्रुवन्स्वर्गं लोकं गत्वा बृहद्वाव न इदं कमभूद्येन स्वर्गं लोकं
व्यापामेति । 

तदेव बृहत्कस्य बृहत्कत्वम् । 

तदेतत्स्वर्ग्यं साम । 

बृहदस्मै कं भवत्य् । अश्नुते स्वर्गं लोकं य एवं वेद । 

सोमः पुनान ऊर्मिणा अव्यं वारं वि धावति । 

अग्रे वाचः पवमानः कनिक्रदत्

इत्यग्रमिव भवति । 

अग्रं ह्येतदहर्यद्बार्हतम् । 

धीभिर्मृजन्ति वाजिनमिति मृजन्तीव वै जातम् । 

जायत उ एतेनाह्ना । 

असर्जि कलशं अभि मीढ्वान्सप्तिर्न वाजयुः । 

पुनानो वाचं जनयन्नसिष्यदत्

इति जनद्वतीर्भवन्ति । 

षोडशिनमेवैतत्तृतीयसवनात्प्रजनयन्ति । 

सवनात्सवनाद्ध वै षोडशिनं प्रजनयन्ति ७८
