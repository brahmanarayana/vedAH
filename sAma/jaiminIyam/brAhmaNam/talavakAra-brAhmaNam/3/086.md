+++
title = "०८६"

+++

 

प्र सोमासो अधन्विषुः पवमानास इन्दवः । 

श्रीणाना अप्सु वृञ्जते 

अभि गावो अधन्विषुरापो न प्रवता यतीः । 

पुनाना इन्द्र माशत 

इत्याप आप इति भवत्यापो ह्येतदहः । 

प्र पवमान धन्वसि सोमेन्द्रा य मादनः । 

नृभिर्यतो वि नीयसे 

इति सप्तर्चं भवति । 

सप्त वै प्राणाः । 

प्राणैरेवैतत्समृध्यमाना यन्ति । प्राणेषु प्रतितिष्ठन्तः । 

तदाहुर्यत्सप्तर्चं सप्तमस्याह्नो रूपमथ कस्मात्पञ्चमेऽहन्क्रियत इति । 

स ब्रूयात्सप्तपदा वै शक्वर्यस् । सप्त ग्राम्याः पशवस् । सप्त
चतुरुत्तराणि छन्दांसि । सप्त मुख्याः प्राणास् ।
सप्तविंशतिर्दिव्यानि नक्षत्राणि । सप्तविंशमेतदहर् । एतस्यैव
सर्वस्यावरुद्ध्या एतस्योपाप्त्या इति । 

उत्तरं सप्तर्चं भवति । 

अभिपूर्वमेवैतत्प्राणैस्समृध्यमाना यन्ति । 

चौत्रृचं भवति चतुष्पदा वै पशवः । 

पशव एतदहः पशूनामेवावरुद्ध्यै । 

पर्यासो भवति प्रजानां धृत्यै पशूनामुपस्थित्यै । 

त्रिणव स्तोमो भवति । 

त्रिणवा इमे लोकाः । 

एष्वेवैतल्लोकेषु प्रतितिष्ठन्तो यन्ति ८६
