+++
title = "२७३"

+++

 

अथाकूपारम् । 

अकूपारो वै कश्यपः कलिभिस्सह समुद्र मभ्यवैषत् । 

तस्मिन्प्रतिष्ठामैच्छत् । 

स एतत्सामापश्यत् । 

तेनास्तुत । 

ततो वै स समुद्रे प्रतिष्ठामविन्दतेमामेव पृथिवीम् । 

ततो ह स्म वै तस्य कलयः पृष्ठ आसते । 

तदेतत्प्रतिष्ठासाम । 

प्रतितिष्ठति य एवं वेद । 

समुद्रो वै छन्दोमाः । 

कश्यपो वै समुद्र मतिपारयितुमर्हति । 

तद्यदत्राकूपारं भवति समुद्र स्यैवातिपारणाय । 

यद्वकूपारः कश्यपोऽपश्यत् । तस्मादाकूपारमित्याख्यायते । 

अथैता द्विपदो भवन्त्युक्तब्राह्मणाः । 

ता एता भवन्ति

पवस्व सोम महे दक्षाये

ति । 

महद्ध्येतदहर्यदष्टाचत्वारिंशम् । 

तासु विधर्मोक्तब्राह्मणम् । 

तच्चतुरक्षरणिधनं भवति चतुष्पदा वै पशवः । 

पशवश्छन्दोमाः पशूनामेवावरुद्ध्यै । 

उपो षु जातमप्तुरम्

इति जनद्वतीर्भवन्ति । 

जनद्वद्वै जगत्यै रूपम् । 

जागतमेतदहः । 

गोभिर्भङ्गं परिष्कृतम् । 

इन्दुं देवा अयासिषुः 

अर्षा नस्सोम शं गवे धुक्षस्व पिप्युषीमिषम् । 

वर्धा समुद्र मुक्थ्यमिति गोमतीः पशुमतीर्भवन्ति । पशूनामेवावरुद्ध्यै । 

पशवो हि छन्दोमाः । 

तमिद्वर्धन्तु नो गिर

इति वृद्धं ह्येतदहर्यदष्टाचत्वारिंशम् २७३
