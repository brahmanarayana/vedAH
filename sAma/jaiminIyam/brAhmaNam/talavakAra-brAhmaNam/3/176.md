+++
title = "१७६"

+++

 

नवर्चं भवति । 

नव वै पुरुषे प्राणाः । 

प्राणैरेवैतत्समृध्यमाना यन्ति । प्राणेषु प्रतितिष्ठन्तः । 

अथो तेनैव त्रिवृत स्तोमान्न यन्ति । 

यद्धि किं च प्रायणं त्रिवृत् । 

प्रायणमु एवोत्तरं नवर्चं भवति । 

अभिपूर्वमेवैतत्प्राणैः समृध्यमाना यन्ति । 

आ ते दक्षं मयोभुवम्

इति पर्यासो भवति । प्रजानां धृत्यै पशूनामुपस्थित्यै । 

तदाहुर्यत्समं कस्तृणस्याग्रं सर्पति । क्व स तपो भवतीति । 

उत्पक्षिणः पतन्तीत्याहुः । 

कथमपक्षा भिन्दत इति । 

पक्षिणीरिव वा एता यास्समानप्रायणास्समानोदयनाः । 

एताभिर्वा एतदहः पक्षि क्रियत । एताभिरुत्पतत्य् । एताभिस्त्रयस्त्रिंशं
स्तोमं प्रत्युद्यच्छति । 

पक्षी पाप्मानं तरति । पक्षी श्रियमश्नुते य एवं वेद प्रेति पनमानस्य
प्रथमेत्युत्तमैवमिव ह्येतदहः । 

तस्माद्वयस्सम्यक्पक्षाभ्यामेवैते । 

चतुर्विंश स्तोमो भवति । 

चतुर्विंशत्यर्धमासो वै संवत्सरः । 

अर्धमासश एवैतत्संवत्सरे प्रतितिष्ठन्तो यन्ति । 

अथो चतुर्विंशत्यक्षरा वै गायत्री । 

तेजो ब्राह्मवर्चसं गायत्री तेजस्येवैतद्ब्रह्मवर्चसे प्रतितिष्ठन्तो यन्ति
१७६
