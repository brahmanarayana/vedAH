+++
title = "११४"

+++

 

आपो वै महानाम्नयः । 

तासामादित्य एव वत्सः । 

तद्या ह वै प्राचीरापो धावन्त्येतमेव ता उद्यन्तमभीप्सन्तीर्धावन्ति । 

अथ याः प्रतीचीर्धावन्त्येतमेव ता अस्तं यन्तमभीप्सन्तीर्धावन्ति । 

तद्यत्पृच्छेयुर्या इमा आपोऽहरहर्धावन्ति कमेता अभीप्सन्तीर्धावन्तीति । 

एतमित्येव तत्र प्रतिवचनम् । 

अथो आहुर्वायुर्वै महानाम्नीनां वत्सः । 

एष हीमाँ ल्लोकानिमा दिशः प्रतापयत इति । 

इम उ लोका महानाम्नयः । 

तस्मात्पुरोवाते वाति । वृष्ट्यामाशासन्ते । 

यथा ह प्रत्ता न दुहीत तादृक्तद्यत्पुरोवाते वात्यथ न वर्षति । 

पशवो वै महानाम्नयः । 

गोष्ठ एव पुरीषम् । 

तदाहुः पुरीषेणाग्रे स्तोतव्यमथ महानाम्नीभिः । 

आयतनं वा अग्रेऽथ पशवः । 

आयतनं हि पशवोऽभिसमायन्तीति । 

तदु वा आहुः पशूनां वै पुरीषं भवति । 

यद्वै पशवो न स्युर्न पुरीषं स्यात् । 

यदो वै पुरुषः पशून्विन्दतेऽथ स गोष्ठं पर्यस्यते गुप्त्यै । 

तस्मान्महानाम्नीभिरेव पूर्वाभि स्तोतव्यमिति ११४
