+++
title = "२५०"

+++

 

अथाङ्गिरसां निवेष्टः । 

अङ्गिरसो वा अकामयन्ताव पशून्रुनधीमहीति । 

त एतत्सामापश्यन् । 

तेनास्तुवत । 

ततो वै तान्सर्वाभ्यो दिग्भ्यः पशवोऽभिन्यवेष्टत्वम् । 

तेऽब्रुवन्सं वै न इमा इळा अक्षारिषुरिति । 

पशवो वा इळा । 

तस्माद्विळानां सङ्क्षारः । 

अथ बाभ्रवं ग्वामिर्निधनं बहिर्निधनं बार्हतम् । 

तस्माद्बार्हतेऽहन्क्रियते । 

बभ्रुर्वै कुम्भ्योऽकामयत पशुभिस्सूयेयेति । 

स एतत्सामापश्यत् । 

तेनास्तुत । 

स ग्वाभिरित्येव निधनमुपैत् । 

ततो वै स पशुभिरसूयत । 

तदेतत्पशव्यं साम । 

अव पशून्रुन्द्धे । बहुपशुर्भवति य एवं वेद । 

यदु बभ्रुः कुम्भ्योऽपश्यत्तस्माद्बाभ्रवमित्याख्यायते । 

अथ ऋषभः पवमानः । 

पशवो वै सिमाः । पशवो रेवतयः । पशव ऋषभः । 

ऋषभमेवैतत्पशुष्वपिसृजन्ति मिथुनत्वाय प्रजननाय । 

प्र मिथुनेन जायते य एवं वेद । 

अथो हैषामेतेनैव सर्वे छन्दोमा ऋषभवन्तः क्रियन्ते २५०
