+++
title = "०२२"

+++

 

अग्निं दूतं वृणीमह

इत्याग्नेयं आज्यं भवति । 

प्रेत्यन्य ऋषयोऽपश्यन्नेत्यन्ये । 

अथैतन्न प्रेति नेति स्थितम् । 

वाचो बार्हतं रूपं भरद्वाज ऋषिरपश्यत् । 

भरद्वाजस्य वा एतदार्षेयं यद्बृहत् । 

मनो बृहत् । 

प्रजापतिर्बृहत् । 

प्रजापतितामेवाश्नुते य एवं वेद । 

होतारं विश्ववेदसमिति । 

हो इति भवति बृहतो रूपम् । 

बार्हतमेतदहः । 

मित्रं वयं हवामह । इन्द्र मिद्गाथिनो बृहद् । 

इन्द्रे अग्ना नमो बृहद्

इत्येकरूपाण्याज्यानि भवन्ति । सर्वाण्येव बार्हतानि । 

क्षत्रं वा एतदहः । 

तस्मात्सर्वे राजान एकमन्त्रा एकवचसः । 

महद्वती द्वे भवतो बृहद्वती द्वे । 

एतद्वै प्रत्यक्षं बृहतो रूपं यन्महद्यद्बृहत् । 

बृहदेवैतत्प्रत्यक्षमुपयन्ति । 

पञ्चदशस्तोमो भवति -इन्द्रि यं वै वीर्यं पञ्चदश -इन्द्रि य
एवैतद्वीर्ये प्रतितिष्ठन्तो यन्ति २२
