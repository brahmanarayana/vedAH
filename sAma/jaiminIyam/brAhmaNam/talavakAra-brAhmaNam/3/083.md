+++
title = "०८३"

+++

 

तासु वासिष्ठम् । 

वसिष्ठो वा अकामयत विराजं पश्येयं । तामवरुन्धीयेति । 

स प्रस्तुवन्नेवैतां दशाक्षरां विराजमपश्यत् । 

तामुपैत् । तामवारुन्द्ध । 

तदेतद्विराजोऽन्नाद्यस्यावरुद्धिस्साम । 

अव विराजमन्नाद्यं रुन्द्धेऽन्नाद श्रेष्ठ स्वानां भवति य एवं वेद । 

यदु वसिष्ठोऽपश्यत्तस्माद्वासिष्ठमित्याख्यायते । 

तद्वेवाचक्षते वसिष्ठस्यप्रियमिति । 

वसिष्ठो वै जीतो हतपुत्रोऽकामयत बहुः प्रजया पशुभिः प्रजायेयेति । 

स एतत्सामापश्यत् । 

तेनास्तुत । 

ततो वै स बहुः प्रजया पशुभिः प्राजायत । 

सोऽब्रवीत्प्रियं वावेदं ममाभूद्येन प्रियां प्रजामवारुत्सीति । 

तदेव प्रियस्य प्रियत्वम् । 

तदेतत्प्रजननं साम । 

बहुः प्रजया पशुभिः प्रजायते य एवं वेद । 

यदु वसिष्ठोऽपश्यत्तस्माद्वसिष्ठस्यप्रियमित्याख्यायते । 

तदैळमच्छावाकसाम भवति । 

पशवो वा इळा । 

पशुष्वेवैतत्प्रतितिष्ठन्ति । 

अथ षोडशी । 

प्रातस्सवनभाजनं प्रथममहर् । माध्यन्दिनभाजनं द्वितीयं । तृतीयसवनभाजनं
तृतीयम् । 

अथैतदुक्थभाजनम् । 

उक्थानां वा एष एको यत्षोडशी । 

तद्यदत्र षोडशी क्रियते स्वेनैवैनं तदायतनेन समृद्धयन्ति । 

तेनैभ्यस्समृद्धेन स्वायां जनतायामृद्धुकं भवति ८३
