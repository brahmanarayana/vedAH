+++
title = "२२८"

+++

 

अथ शुद्धाशुद्धीयम् । 

इन्द्रो वा असुरान्हत्वापूत इवामेध्योऽमन्यत । 

सोऽकामयत शुद्धमेव मासन्तं शुद्धेन साम्ना स्तुयुरिति । 

स ऋषीनब्रवीत्स्तुत मेति । 

त एतदृषयस्सामापश्यन् । 

तेनैनमस्तुवन् । 

एतो न्विन्द्रं स्तवाम शुद्धं शुद्धेन साम्ना । 

शुद्धैरुक्थैर्वावृध्वांसं शुद्धैराशीर्वान्ममत्तु 

इति । 

ततो वा इन्द्र श्शुद्धः पूतो मेध्योऽभवत् । 

तदेतत्पवित्रं साम । 

शुद्धः पूतो मेध्यो भवति य एवं वेद । 

अथौदलम् । 

उदलो वै दैवरातोऽकामयताग्रो मुख्यो ब्रह्मवर्चसी स्यामिति । 

स एतत्सामापश्यत् । 

तेनास्तुत । 

ततो वै सोऽग्र्यो मुख्यो ब्रह्मवर्चस्यभवत् । 

अग्रिया मुख्या ब्रह्मवर्चसिनोऽसामेति सत्रमासते । 

अग्रिया एव मुख्या ब्रह्मवर्चसिनो भवन्ति । 

तत्स्वारमनुष्टुभि क्रियते । रूपसमृद्धतायै । 

गायत्रयोनि सदनुष्टुभि क्रियते । 

द्वन्द्वं वै भूत्वा पशवो वीर्याण्युद्यच्छन्ति । 

पशवश्छन्दोमाः । 

तस्माच्छन्दोमेषु क्रियते । 

यदुदलो दैवरातोऽपश्यत्तस्मादौदलमित्याख्यायते २२८
