+++
title = "०८१"

+++

 

तासु वात्सप्रम् । 

वत्सप्रियं वै भालन्दनं प्रतिसत्रिणोऽबाधन्त स्तेनस्ते पितेति । 

सोऽकामयत श्रद्धां विन्देयोप मां ह्वयेरन्निति । 

स एतत्सामापश्यत् । 

तेनास्तुत । 

ततो वै स श्रद्धामुपहवमविन्दत । 

श्रद्धां विन्दामहा इति सत्रमासते । 

श्रद्धामेव विन्दन्ते । 

वैराजस्य ह खलु वा एतदनुरूपं साम । 

यथा ह वै वैराजस्य स्तोभाः पदवृत्तय एवं ह वै वात्सप्रस्य स्तोभाः
पदवृत्तयः । 

प्रजा ह वा एषा वैराजस्य । 

आ हास्यानुरूपः प्रजायां जायते य एवं वेद । 

एतद्ध वा एनं तदुपजुहुविरेऽनुरूपं वैराजस्यासृष्टेति । 

तदनुतुन्नं भवति । 

अनुतुन्नाद्वै प्रजाः पशवः प्रजायन्ते । 

अनुतुन्नमेतस्य वैराजस्याह्नो रूपम् । 

तेन वै रूपसमृद्धम् । 

यदु वत्सप्रीर्भालन्दनोऽपश्यत्तस्माद्वात्सप्रमित्याख्यायते । 

अथ यज्ञायज्ञीयमुक्तब्राह्मणम् । 

अग्निं वो वृधन्तम्

इति वृद्धं ह्येतदहर्यद्बार्हतम् ८१
