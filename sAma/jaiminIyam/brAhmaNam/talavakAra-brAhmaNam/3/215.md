+++
title = "२१५"

+++

 

अथ पौरुहन्मनमभ्यारम्भो यज्ञस्य प्रत्यपसारः । 

अभ्येव नवममहरारभते प्रति सप्तममपधावति । 

अभ्यारम्भैर्वै देवा असुरान्यज्ञादन्तरायन् । 

पुरुहन्मा वैखानसः पशुकामस्तपोऽतप्यत । 

स एतत्सामापश्यत् । 

तेनास्तुत । 

स एतामिळामुपैत् । 

पशवो वा इळा । 

ततो वै स पशूनवारुन्द्ध । 

तदेतत्पशव्यं साम । 

अव पशून्रुन्द्धे बहुपशुर्भवति य एवं वेद । 

यदु पुरुहन्मा वैखानसोऽपश्यत्तस्मात्पौरुहन्मनमित्याख्यायते । 

देवासुरा अस्पर्धन्त । 

ते देवा अकामयन्त पूर्व एवासुरान्हन्यामेति । 

त एतत्सामापश्यन् । 

तेनास्तुवत । 

तेनासुरान्पूर्वेऽघ्नन् । 

तद् यत्पूर्वेऽघ्नंस्तद्वेव पौरुहन्मनस्य पौरुहन्मनत्वम् । 

पूर्वं एव द्विषन्तं भ्रातृव्यं हन्ति य एवं वेद २१५
