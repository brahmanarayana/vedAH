+++
title = "१५८"

+++

 

तासु श्येनस्सम्पारणोऽनपहानाय क्रियते । 

श्येनो ह वा एतदहस्सम्पारयितुमर्हति । 

देवा वै स्वर्गकामास्तपोऽतप्यन्त । 

त एतत्सामापश्यन् । 

तेनास्तुवत । 

तदेनाञ्छ्येन एव भूत्वा स्वर्गं लोकमवहत् । 

तेऽब्रुवन्स्वर्गं लोकं गत्वा श्येनो वाव नो भूत्वेदं साम स्वर्गं
लोकमवाक्षीदिति । 

तदेव श्येनस्य श्येनत्वम् । 

तदेतत्स्वर्ग्यं साम । 

अश्नुते स्वर्गं लोकं य एवं वेद । 

इन्द्रो वा एतेन साम्ना श्येनो भूत्वा असुरानपावपत् । 

तद्वेव श्येनस्य श्येनत्वम् । 

तदु भ्रातृव्यहा । 

हन्ति द्विषन्तं भ्रातृव्यं य एवं वेद । 

तदैळमच्छावाकसाम भवति । 

पशवो वा इळा । 

पशुष्वेवैतत्प्रतितिष्ठन्ति १५८
