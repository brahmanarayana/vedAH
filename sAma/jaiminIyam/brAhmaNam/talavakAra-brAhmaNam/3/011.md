+++
title = "०११"

+++

 

दुग्धोपसद्यं तदित्याहुः । 

न तत्र दुग्धोपसद्यमस्तीति ब्रूयात् । 

वाग्वै रथन्तरं । वागाश्विनं । कुतो वा क्षेष्यत इति । 

एतदु ह वा एकच्छन्दो दुग्ध यद्वाग्यदीजाना अनीजानाः । 

तदु वा आहुः

पवस्व वाचोऽग्रिय । उपास्मै गायता नरः । 

पवमानस्य ते कव

इति प्रतिपदो भवन्ति । 

पवमाने रथन्तरं प्रोहन्ति । 

बृहत्पृष्ठं भवति । 

जराबोधीयेनाश्विभ्यां स्तुवन्ति । 

रुद्र स्य वा एतद्देवस्य साम यज्जराबोधीयम् । 

एतेन वै रुद्रो देवः पशूनामैश्वर्यमाधिपत्यमगछत् । तद्येन रुद्रो देवः
पशूनामैश्वर्यमाधिपत्यमगच्छत्तेन पशूनामैश्वर्यमाधिपत्यं
गच्छामेति । 

तदाहुः क्रूरमशान्तमीश्वरो यजमानस्य पशूनभिमन्तोरिति । 

तदु वा आहुस्सर्वा वा एषा वाग्ब्रह्म यदाश्विनम् । 

सर्वयैवैनदेतद्वाचा ब्रह्मणाश्विनेन शमं यन्तीति । 

और्ध्वसद्मनमापिशर्वरेषु प्रोहन्ति । 

और्ध्वसद्मनेन वै देवा असुरानेभ्यो लोकेभ्यो नुत्वा स्व आयतने सत्रमासत । 

और्ध्वसद्मनेनैव द्विषन्तं भ्रातृव्यमेभ्यो लोकेभ्यो नुत्वा स्व आयतने
सत्रमास्ते य एवं वेद ११
