+++
title = "०१५"

+++

 

अथ सोमसाम । 

सोमो वै राजा सधमादमिवान्याभिर्देवताभिरासीत् । 

सोऽकामयत सर्वेषां देवानां राज्याय सूयेयेति । 

स एतत्सामापश्यत् । 

तेनास्तुत 

ततो वै स सर्वेषां देवानां राज्यायासूयत । 

सूयते स्वानां श्रेष्ठतायै य एवं वेद । 

तेभ्यस्तिरोऽभवत् । 

तदन्वैच्छन् । 

तेभ्य एतेन रूपेणादृश्यत यदेतच्चन्द्र मसः । 

तमभिसमगच्छन्तादर्श्यदर्शीति । 

तस्माद्यदा दर्शयतेऽथाभिसङ्गच्छन्तेऽदर्श्यदर्शीति । 

तमेतदभ्यषिञ्चन्त । 

स एतदभवत् । 

तदेतच्छ्रीस्सवस्साम । 

अश्नुते श्रियं गच्छति राज्यं य एवं वेद । 

यदु सोमो राजा अपश्यत्तस्मात्सोमसामेत्याख्यायते । 

अथ वज्रम् । 

वज्र आङ्गिरसः पशुकामस्तपोऽतप्यत । 

स एतत्सामापश्यत्तेनास्तुत । 

स एतामिळामुपैत् । 

पशवो वा इळा । 

ततो वै स पशूनवारुन्धत । 

तदेतत्पशव्यं साम । 

अव पशून्रुन्द्धे बहुपशुर्भवति य एवं वेद । 

यदु वज्र आङ्गिरसोऽपश्यत्तस्माद्वज्रमित्याख्यायते । 

अथ यौधाजयं त्रिणिधनं सवनानां कॢप्त्यै । 

अथौशनमन्त्यं सामान्त्येन साम्नान्त्यं स्वर्गं लोकमश्नवामहा इति । 

अथ रथन्तरम् । 

ब्रह्म वा अग्निष्टोमो । ब्रह्म रथन्तरम् । 

ब्रह्मण्येवैतत्प्रतितिष्ठन्तो यन्ति । 

अथ वामदेव्यम् । 

पशवो वै वामदेव्यम् । 

पशुमन्त एव भवन्त्येनेन तुष्टुवानाः । 

अथ नौधसम् । 

सलोके वै कालेयं च रथन्तरं च १५
