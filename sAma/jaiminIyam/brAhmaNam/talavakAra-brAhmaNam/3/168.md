+++
title = "१६८"

+++

 

असमातिं राथप्रौष्ठं गौपायना अभ्यदासन् । 

ते खाण्डवे सत्रमासत । 

अथ हासमातौ राथप्रौष्ठे किराताकुली ऊषतुरसुरमायौ । 

तौ ह स्मानग्नावधिधायौदनं पचतोऽनग्नौ मांसम् । 

वपन्तौ ह स्म पुरस्तादितो लोनन्तो ह स्म पश्चादनुयन्ति तावन्मायाविनौ
हासतुः । 

तद्वै तच्छश्वदिक्ष्वाकवोऽसुराशनं जग्ध्वा पराभूताः । 

तमसमातिं राथप्रौष्ठं गौपायनानामाहुतयोऽभ्यतपन् । 

सोऽब्रवीदिमौ किराताकुली इमा वै मा गौपायनानामाहुतयोऽभितपन्तीति । 

तावब्रूतां तस्य वा आवमेव भिषजौ स्व । आवं प्रायश्चित्तिर् । आवं तथा
करिष्यावो यथा त्वैता नाभितप्स्यन्तीति । 

तौ परेत्य सुबन्धोर्गौपायनस्य स्वपतः प्रमत्तस्यासुमाहृत्यान्तःपरिधि
न्यधत्ताम् । 

परिधिमन्तो ह तर्ह्यग्नय आसुः । 

तत्सुबन्धावप्रबुद्धेऽन्वबुध्यन्ताहार्ष्टां वा अस्यासुमसुरमायाविति । 

तेऽब्रुवन्नेत सुबन्धोरसुमन्वयामेति । 

ते खाण्डवात्प्रायन्

मा प्र गाम पथो वयं मा यज्ञादिन्द्र सोमिनः । 

मान्त स्थुर्नो अरातयः 

यच्चेदमिमो यच्च सत्रमास्महे तस्मादुभयस्मान्मा प्रगामेति ते
सुबन्धुनावतन्तुमता सुबन्धुतीर्थेनैव
ह्वृणिनीं प्राञ्चस्तीर्त्वागच्छन्नसमातिं राथप्रौष्ठम्
१६८
