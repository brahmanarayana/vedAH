+++
title = "०८८"

+++

 

वातोपजूत इषितो वशं अनु तृषु यदन्ना वेविषद्वितिष्ठसे । 

आ ते यतन्ते रथ्यो यथा पृथक्शर्धांस्यग्ने अजरस्य धक्षतः 

इति । 

यदा वा अग्निं वात उपवाजयत्यथ स महद्दीप्यते । 

तदेतद्दीप्तिरेव ब्रह्मवर्चसस्य रूपम् । 

मेधाकारं विदथस्य प्रसाधनमग्निं होतारं परिभूतमं मतिम् । 

त्वामर्भस्य हविषस्समानमित्त्वां महो वृणते नान्यं त्वत्

इति यच्च ह वा अर्भकं हविर्यच्च महस्तस्य सर्वस्याग्निमेव होतृत्वाय वृणुते
। 

पुरूरुणा चिद्ध्यस्त्यवो नूनं वां वरुण । 

मित्र वंसि वां सुमतिमिति मैत्रावरुणं भवति दुरिष्टस्यैवावेष्ट्यै । 

यद्ध वै किं च यज्ञस्य दुष्टुतं दुश्शस्तं विधुरं तस्य ह वा एतदवेष्ट्यै । 

ता वां सम्यगद्रुह्वाणेषमश्याम धाम च । 

वयं वां मित्रा स्याम 

पातं नो मित्रा पायुभिरुत त्रायेथां सुत्रात्रा । 

साह्याम दस्यूंस्तनूभिः 

इत्याशिषमेवैतेनाशास्ते ८८
