+++
title = "१३६"

+++

 

ता एता भवन्ति जगत्यो जगद्वर्णा अह्नो रूपेण समृद्धाः । 

यत्र वा अहारूपेण समृद्धयन्ति सं तत्रर्ध्यते । 

समस्मा ऋध्यते य एवं वेद । 

असृक्षत प्र वाजिन

इत्यनुरूपो भवति भूतानुवादिनीः । 

षडहमेवैतदेतास्सृष्टमनुवदन्ति । 

तदाहुरह्न एव रूपं स्तोत्रियेणारभन्तेऽनुरूपेण साम्न इति । 

स्तोत्रियानुरूपौ भवतः । 

प्राणो वै स्तोत्रियोऽपानोऽनुरूपः । 

प्राणापानाभ्यामेवैतत्समृध्य प्रयन्ति । 

गव्या सोमासो अश्वया । 

शुक्रासो वीरयाशवः 

इति गोमतीः पशुमतीर्भवन्ति पशूनामेवावरुद्ध्यै । 

पशवो ह्येतदहः । 

शुम्भमाना ऋतायुभिर्मृज्यमाना गभस्त्योः । 

पवन्ते वारे अव्यये 

इति रूति रेवतीनां रूपम् । 

ते विश्वा दाशुषे वस्विति विश्ववतीर्भवन्ति । 

वैश्वदेवं ह्येतदहः । 

सोमा दिव्यानि पार्थिवा । 

पवन्तामान्तरिक्ष्या 

इतीमाँ ल्लोकान्समारभते । 

इमे वै लोकाः प्रजापतिः । 

प्राजापत्यमेतदहः । 

षष्ठायतनो वै प्रजापतिर्देवतानाम् १३६
