+++
title = "१९७"

+++

 

तासु जराबोधीयम् । 

शाक्त्यास्तरसपुरोडाशास्सत्रमासत । 

स गौरिवीतिश्शाक्त्यो मृगमहन् । 

तं तार्क्ष्यस्सुपर्ण उपरिष्टादभ्यवापतत् । 

तस्मा उपप्रत्यधत्त । 

तमब्रवीदृषे । मा मेऽस्थः । 

यत्कामोऽसि तं ते कामं समर्धयिष्याम इति । 

किङ्कामः खल्वहमस्मीत्यब्रवीत् । 

असितस्य धाम्न्यस्य दुहितरं कामयसे । 

तस्यै त्वा निवक्ष्यामीति । 

अथ हासितो धाम्न्य ईर्ष्युरास । 

तस्य हान्तरिक्षे प्रासाद आस । 

तद्धास्य दुहितरं जुगुपुः । 

तं ह स्म पत्रनाड्यामुपगुह्यास्यै कुमार्यै निवहति । तं ह स्मैतेनैव साम्ना
प्रातर्बोधयति जार बुध्यस्वेति । 

तदेव जराबोधीयस्य जराबोधीयत्वम् । 

सेयं कुमारी गर्भमधत्त । 

स कुमारोऽजायत । 

तमसुरा विच्छिद्य परास्यन्तोऽब्रुवञ्जामीगर्भो वा अयं । रक्षो वा इदमजनीति
। 

तमकामयत समेनमीरयेयमिति । 

स एतत्सामापश्यत् । 

तेनैवं समैरयत् । 

स एव सङ्कृतिर्गौरिवीतोऽभवत् । 

तदेतद्भेषजं प्रायश्चित्तिस्साम । 

भेषजं वै स तत्प्रायश्चित्तिमकुरुत । 

विभ्रष्टमिवैतदहर्यत्सप्तमम् । 

तदेवैतेन भिषज्यन्ति । 

भेषजमेवैतेन प्रायश्चित्तिं कुर्वते । 

तदु कामसनि । 

एतं वै स काममकामयत । 

सोऽस्मै कामस्समार्ध्यत । 

यत्काम एवैतेन साम्ना स्तुते । समस्मै स काम ऋध्यते । 

तस्यो प्राचीमिळामुपयन्ति । 

पशवो वा इळा । 

पशवश्छन्दोमाः । 

पशुष्वेवैतद्रे तांसि दधति १९७
