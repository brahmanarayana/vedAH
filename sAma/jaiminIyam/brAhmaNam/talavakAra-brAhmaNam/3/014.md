+++
title = "०१४"

+++

 

अथाश्वम् । 

प्रजापतिः प्रजा असृजत । 

ता आश्वेनैवाश्वो भूत्वासृजत । 

यदाश्वेनाश्वो भूत्वासृजत तदाश्वस्याश्वत्वम् । 

तत्प्रजननं साम । 

प्रजननेऽहन्क्रियते । 

प्रजया पशुभिर्जायते य एवं वेद । 

तस्मादु हैतत्सामैतस्मादह्नो नान्तरित्यम् । 

प्रजननं वा एतत्साम । 

प्रजननमेतदहः । 

प्रजनन एवैतत्प्रजननं क्रियते । 

तद्वेवाचक्षतेऽश्वस्य सामुद्रे रिति । 

अश्वो वै सामुद्रि रकामयताव पशून्रुन्धीय भूमानं पशूनां गच्छेयमिति । 

स एतत्सामापश्यत् । 

तेनास्तुत । 

ततो वै स पशूनवारुन्ध भूमानं पशूनामगच्छत् । 

तदेतत्पशव्यं साम । 

अव पशून्रुन्द्धे । भूमानं पशूनां गच्छति य एवं वेद । 

यदश्वस्सामुद्रि रपश्यत्तस्मादाश्वमित्याख्यायते । 

अथो आहुराश्वेन वै देवा अश्वा भूत्वा स्वर्गं लोकमायन्निति । 

तद्वेवाश्वस्याश्वत्वम् । 

तद्वा अस्य स्वर्ग्यम् । 

अश्नुते स्वर्गं लोकं य एवं वेद १४
