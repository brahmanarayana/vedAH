+++
title = "२३०"

+++

 

अथ रयिष्ठं मध्येनिधनं भवति प्रतिष्ठायै । 

समुद्रं वा एतेनारम्भणं प्रप्लवन्ते य आर्भवं पवमानमुपयन्ति । 

तद्यन्मध्येनिधनं भवति प्रतिष्ठित्या एव । 

प्रजापतिः पशूनसृजत । 

तेऽस्मात्सृष्टा अपाक्रामन् । 

सोऽकामयत न मत्पशवोऽपक्रामयुर् । अभि मा वर्तेरन्निति । 

स एतत्सामापश्यत् । 

तेनास्तुत । 

ततो वै तं पशवोऽभ्यावर्तन्त । 

ततोऽस्मादनपक्रमिणोऽभवन् । 

सोऽब्रवीदस्थाद्वा इयं मयि रयिरिति । 

तदेव रयिष्ठस्य रयिष्ठत्वम् । 

तदेतत्पशव्य साम । 

तिष्ठत्यस्मिन्न्रयिर् । अभ्येनं पशव आवर्तन्ते । नास्मात्पशवोऽपक्रामन्ति
य एवं वेद । 

तदध्यर्धेळं भवति पशवो वा इळा । 

पशवश्छन्दोमा -अभिपूर्वाणामेव पशूनामवरुद्ध्यै । 

अथैता द्विपदा भवन्त्युक्तब्राह्मणाः । 

ता एता भवन्ति 

पवस्व सोम महान्समुद्र 

इति । 

महद्ध्येतदहर्यच्चतुश्चत्वारिंशम् । 

पिता देवानां विश्वाभि धामे

त्यभाति भवति रथन्तरस्य रूपम् । 

राथन्तरमेतदहः २३०
