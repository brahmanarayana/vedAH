+++
title = "१५१"

+++

 

अथ वाजजित् । 

अन्नं वै वाजः । 

यदा वै गौरश्वः पुरुषोऽन्नस्य सुहितो भवति । अथ स वाजी भवति । 

देवासुरा अन्नाद्ये अस्पर्धन्त । 

ते देवा अकामयन्त वृञ्जीमह्यन्नाद्यमसुराणामिति । 

त एतत्सामापश्यन् । 

तेनास्तुवत । 

ते वाजिजिगीवेत्येवान्नाद्यमसुराणामवृञ्जत । 

तदेव वाजजितो वाजजित्त्वम् । 

तदेतदन्नाद्यस्यावरुद्धिस्साम । 

अवान्नाद्यं रुन्द्धे । वृङ्क्ते द्विषतो भ्रातृव्यस्यान्नाद्यं य एवं वेद ।

तत्पञ्चाक्षरणिधनं भवति । 

पाङ्क्तो वै यज्ञः । 

अतीव वा एते यज्ञस्य मात्रां क्रामन्ति य एतदहरागच्छन्ति । 

तद्यत्पञ्चाक्षरणिधनं भवति पाङ्क्तो यज्ञो यावती यज्ञस्य मात्र तां
नेदतिक्रामामेति १५१
