+++
title = "१०४"

+++

 

देवासुरा अस्पर्धन्त । 

ते देवाः प्रजापतिमुपाधावंस्तन्नश्छन्दः प्रयच्छायातयाम येनासुरानभिभवामेति
। 

स तपोऽतप्यत । 

स तपस्तप्त्वात्मन्सिंसिमायदवापश्यत् । 

यदात्मन्सिंसिमायदवापश्यत्तत्सिमानां सिमात्वम् । 

ता अब्रवीत्सृज्यध्वमिति । 

केनेति । 

येन कामयध्व इति । 

तास्सिमानमेवोर्ध्वा उदीर्यासृज्यन्त । 

तद्वेवासां सिमात्वम् । 

ता अमिमीत । 

तासु त्रयं वेदमध्यादधात् । 

ता एवायच्छत् । 

तास्विमांस्त्रीँ ल्लोकानभ्यादधात् । 

ता एवायच्छत् । 

सोऽब्रवीन्महद्बतासामिदं मानमभूदिति । 

यदब्रवीन्महद्बतासामिदं मानमभूदिति । तन्महामानीनां महांआनित्वम् । 

महामानयो ह वै नामैताः । 

ता महानाम्नय इति परोक्षमाख्यायन्ते । 

ता देवेभ्यः प्रायच्छत् । 

ताभिरद्य देवा अस्तुवत । 

श्वोऽशक्नुवन् । 

तद्यदद्य स्तुत्वा श्वोऽशक्नुवंस्तच्छक्वरीणां शक्वरीत्वम् । 

शक्नोति यच्छिक्षते य एवं वेद । 

ता देवा नोदयच्छन् । 

ताः प्रजापतय एव पुनः प्रायच्छन् । 

ताः प्रजापतौ संवत्सरमुषित्वापाक्रामन् । 

सोऽब्रवीत्कथापाक्रमिष्टेति १०४
