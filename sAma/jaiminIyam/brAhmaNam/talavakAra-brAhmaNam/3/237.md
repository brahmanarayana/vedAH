+++
title = "२३७"

+++

 

तद्वेवाचक्षतेऽङ्गिरस्यानां सामेति । 

अङ्गिरस्या ह वै नामर्षीणां पुत्रा आसुः । 

तेऽकामयन्त स्वर्गं लोकमश्नुवीमहीति । 

त एतत्सामापश्यन् । 

तेनास्तुवत । 

ततो वै ते स्वर्गं लोकमाश्नुवत । 

तदेतत्स्वर्ग्यं साम । 

अश्नुते स्वर्गं लोकं य एवं वेद । 

यद्वङ्गिरस्या अपश्यंस्तस्मादङ्गिरस्यानां सामेत्याख्यायते । 

तद्वेवाचक्षते मारुतमिति । 

मरुतो वा अकामयन्तौजिष्ठा बलिष्ठा भूयिष्ठा वीर्यवत्तमा देवानां स्याम ।
जयेम स्वर्गं लोकमिति । 

त एतत्सामापश्यन् । 

तेनास्तुवत । 

ततो वै त ओजिष्ठा बलिष्ठा भूयिष्ठा वीर्यवत्तमा देवानामासन्न् ।
अजयन्स्वर्गं लोकम् । 

ओजिष्ठो बलिष्ठो भूयिष्ठो वीर्यवत्तम स्वानां भवति जयति स्वर्गं लोकं य एवं
वेद । 

यदु मरुतोऽपश्यंस्तस्मान्मारुतमित्याख्यायते २३७
