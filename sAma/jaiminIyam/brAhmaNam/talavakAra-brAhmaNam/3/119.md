+++
title = "११९"

+++

 

असाव्यंशुर्मदाये

त्यसावीति सिमानां रूपम् । 

अप्सु दक्षो गिरिष्ठाः । 

श्येनो न योनिमासदत्

शुभ्रमन्धो देववातमप्सु धौतं नृभिस्सुतम् । 

इत्यप्सुमतीर्भवन्ति । 

आपो ह्येतदहः । 

स्वदन्ति गावः पयोभिः 

आदीमश्वं न हेतारमशूशुभन्नमृताय । 

इति गोमतीः पशुमतीर्भवन्ति पशूनामेवावरुद्ध्यै । 

पशवो ह्येतदहः । 

मधो रसं सधमाद

इति मद्वतीर्भवन्ति । 

रसो वै मदः । 

धीतमिवैतद्यत्तृतीयसवनम् । 

तद्यदेता मद्वतीर्भवन्ति रसमेवास्मिन्नेतद्दधति । 

षवैनदेतेन प्याययन्ति । 

तासु गायत्रमुक्तब्राह्मणम् । 

अथ सन्तनि । 

वाग्वा एषा प्रतता यद्द्वादशाहः । 

तां सन्तनिनैव सन्तन्वन्ति । 

प्राणा ह खलु वै सन्तनयः । 

प्राणैर्वाक्सन्तता । 

तद्यत्सन्तनि भवति प्राणानामेव सन्तत्यै । वाचं प्राणैस्सन्तनवामेति । 

इमे वै लोकास्सन्तनय । इम उ लोका महानाम्नयः । 

तद्यत्सन्तनि भवत्येषामेव लोकानां सन्तत्यै । 

समस्मा इमे लोकास्तायन्ते य एवं वेद । 

अभि द्युम्नं बृहद्यश

इत्यभीति भवति रथन्तरस्य रूपम् । 

राथन्तरमेतदहः । 

जिन्वन्गविष्टये धिय

इद्गोमतीः पशुमतीर्भवन्ति पशूनामेवावरुद्ध्यै । 

पशवो ह्येतदहः ११९
