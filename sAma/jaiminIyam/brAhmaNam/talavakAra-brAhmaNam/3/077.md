+++
title = "०७७"

+++

 

अङ्रिरस स्वर्गकामास्सत्रमासत । 

ते स्वर्गं लोकं न प्राजानन् । 

स श्वित्र आङ्गिरसस्समिद्वारः परैत् । 

तमूर्णायुर्गन्धर्व एतेन साम्नोपरिष्टादभ्यवपत्याब्रवीत्साम वा इदं
स्वर्ग्यं । तेन स्तुध्वं । तेन स्तुत्वैव स्वर्गं लोकं
प्रज्ञास्यथ । 

मम त्वेव साम ब्रूतात् । 

यस्त्वा पृच्छेत्कस्त इदमवोचदित्य् । ऊर्णायुर्मेऽवोचदित्येव ब्रूतात् । 

मैव मदन्यस्य वोच इति । 

स पुनरेत्याब्रवीत्साम वा इदं स्वर्ग्यम् । 

तेन स्तवामहै । 

तेन स्तुत्वैव स्वर्गं लोकं प्रज्ञास्याम इति । 

तमब्रुवन्कस्त इदमवोचदिति । 

अहमेवादर्शमित्यब्रवीत् । 

तेनास्तुवत । 

तेन स्तुत्वैव स्वर्गं लोकं प्राजानन् । 

तेषां स्वर्गं लोकं यतां सोऽहीयत । 

अनृतं ह्यब्रवीत् । स एष श्वित्रोऽभवत् । 

एते ह वा अहयो यच्छ्वित्राः । 

यदहीयत तदहीनामहित्वम् । 

अथ हान्ये सर्पा एव । 

तस्मादु ह यस्मादेवानुब्रुवीत । तं ब्रूयादमुष्मादन्ववोच इति । 

अथो ह सत्यमेव विवदिषेत् । 

तदेतत्स्वर्ग्यं साम । 

अश्नुते स्वर्गं लोकं य एवं वेद । 

त्वं ह्यङ्ग दैव्ये

ति त्वमिति भवति बृहतो रूपम् । 

बार्हतमेतदहः । 

पवमान जनिमानि द्युमत्तम

इति जनद्वतीर्भवन्ति । 

षोडशिनमेवैतत्तृतीयसवनात्प्रजनयन्ति ७७
