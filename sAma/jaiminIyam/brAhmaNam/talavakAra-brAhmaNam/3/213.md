+++
title = "२१३"

+++

 

अभि सोमास आयव

इत्यभीति भवति रथन्तरस्य रूपम् । 

राथन्तरमेतदहः । 

पवन्ते मद्यं मदम् । 

समुद्र स्याधि विष्टपे मनीषिणो मत्सरासो मदच्युतः 

इति समुद्र वतीर्भवन्ति । छन्दोमानां रूपम् । 

समुद्रो वै छन्दोमाः । 

तरत्समुद्रं पवमान ऊर्मिणा राजा देव ऋतं बृहत् । 

अर्षा मित्रस्य वरुणस्य धर्मणा प्र हिन्वान ऋतं बृहत्

नृभिर्येमाणो हरियतो विचक्षणो राजा देवस्समुद्रि यः 

इति चतुरृचं भवति चतुष्पदा वै पशवः । 

पशवश्छन्दोमाः पशूनामेवावरुद्ध्यै । 

तासु द्विहिङ्कारं वामदेव्यम् । 

पशवो वै सिमाः । 

पशवो रेवतयः । 

पशवो द्विहिङ्कारं वामदेव्यम् । 

पशुमन्त एव भवन्त्येनेन तुष्टुवानाः । 

प्रजापतिः पशूनसृजत । 

तेऽस्मात्सृष्टा असञ्जानाना अपाक्रामन् । 

सोऽक्रामयताभि मा पशवस्सञ्जानीरन् । 

न मदपक्रामेयुरिति । 

स एतत्सामापश्यत् । 

तेनास्तुत । 

ततो वै तं पशवोऽभिसमजानत । 

ततोऽस्मादनपक्रामिणोऽभवन् । 

तद्द्विहिङ्कारं भवति । 

हुमिति वै पशवस्सञ्जानते । हुमिति माता पुत्रमभ्येति । हुमिति पुत्रो मातरम्
। 

तदेतत्सञ्ज्ञानं पशूनां साम । 

अभ्येनं पशवस्सञ्जानते । नास्मात्पशवोऽपक्रामन्ति य एवं वेद । 

तदैळं भवति पशवो वा इळा । पशवश्छन्दोमाः पशूनामेवावरुद्ध्यै २१३
