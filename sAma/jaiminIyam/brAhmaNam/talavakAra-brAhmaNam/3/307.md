+++
title = "३०७"

+++

 

तूष्णीं स्तुतं वाचानुशंसति । 

तस्माद्यन्मनसाधिगच्छति तद्वाचा वदति । 

तस्मादोषधयो मूलतो जायन्तेऽग्रतः पच्यन्ते । 

तदाहुस्समिष्टेषु पत्नीसंयाजेषु स्तोतव्या३मसमिष्टेषू३इति । 

असमिष्टेष्वित्याहुः । 

प्रतीचीष्वेवासु तद्गर्भान्दधति । 

स्त्री बलं च ह तु भवति पापवस्यसं च । 

समिष्टेष्वेव स्तोतव्यं पापवस्यसस्य व्यावृत्त्यै । 

अथो ह न तथा स्त्री बलं भवति । 

अथो हासु तत्पराचीष्वेव गर्भान्दधति । 

प्रत्यञ्चश्च वै पराञ्चश्च मनुष्यास्सम्भवन्ति । 

तस्मात्समिष्टेष्वेव स्तोतव्यमिति । 

औदुम्बरीं समारभन्ते -ऊर्ग्वा अन्नमुदुम्बर -ऊर्ज
एवान्नाद्यस्यावरुद्ध्यै । 

वाचं यच्छन्ति । 

वाग्वै ब्रह्म । 

वाचमेव तद्ब्रह्म यज्ञमात्मसु यच्छन्ति । 

इह धृतिरिह स्व धृतिर्मैरमो मैरमतिरिति । 

यच्चित्तं या धृतिर्यन्मनो या वाक्तान्येवैतदास्तसु यच्छन्ति । 

यदस्तमिते विसृजेरन्नहर्भ्रातृव्यलोकमुच्छिंष्युः । 

यदनस्तमिते विसृजेरन्रात्रिं भ्रातृव्यलोकमुच्छिंष्युः । 

अर्धास्तमित आहवनीयं परेत्य विसृजन्ते । 

उभाभ्यामेव तदहोरात्राभ्यां द्विषन्तं भ्रातृव्यमन्तर्यन्ति । 

उभाभ्यामेवाहोरात्राभ्यां द्विषन्तं भ्रातृव्यमन्तरेति य एवं वेद । 

तदु वा आहुरस्तमित एव विसृज्यम् । 

अहोरात्रे वै परिवर्तमाने संवत्सरमाप्नुतः । 

संवत्सरो यज्ञाः । 

यज्ञमेवैतदाप्त्वा विसृजन्त -उपसृजन्धरुणं मात्रे मातरं धरुणो धयन्रायस्पोषमिषमूजमस्मासु दीधरत्स्वाहे

ति । 

स यथा न्योकसं गां संयुज्य प्रार्जयेदेवमेवैतद्वाचं चं यजमानं च संयुज्य
प्रार्जयन्ति । 

यथा हैनया वदति । तथैभ्योऽनपक्रमणी भवति । 

ते यं कामं कामयेरंस्तं ध्यायेयुः । 

स हैवैभ्यः कामस्समृध्यते । 

सुब्रह्मण्यया वाचं विसृजन्ते । 

ब्रह्म वै सुब्रह्मण्या । 

ब्रह्म वाक् । 

ब्रह्मणैव तद्वाचं विसृजन्ते ३०७
