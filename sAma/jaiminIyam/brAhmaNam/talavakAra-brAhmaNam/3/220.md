+++
title = "२२०"

+++

 

तासु वाशं पदनिधनं राथन्तरम् । 

तस्माद्रा थन्तरेऽहन्क्रियते । 

ते देवा अकामयन्त वशमसुराणां वृञ्जीमहीति । 

त एतत्सामापश्यन् । 

तेनास्तुवत । 

ते वाश इत्येव वशमसुराणामवृञ्जत । 

तदेव वाशस्य वाशत्वम् । 

वृङ्क्ते द्विषतो भ्रातृव्यस्य वश य एवं वेद । 

क ईं वेद सुते सचे

ति सतोबृहतीराक्रमन्तेऽनपभ्रंशाय । 

तासु नैपातिथम् । 

काण्वायनानां सत्रमासीनानां पशव उपादस्यन् । 

तेऽकामयन्ताव पशून्रुन्धीमहीति । 

स एतन्नेपातिथिः काण्वस्सामापश्यत् । 

तेनास्तुत । 

ततो वै ते पशूनवारुन्धत । 

तदेतत्पशव्यं साम । 

अव पशून्रुन्द्धे बहुपशुर्भवति य एवं वेद । 

यदु नेपातिथिः काण्वोऽपश्यत्तस्मान्नैपातिथमित्याख्यायते । 

उभयं शृण्वव्च न

इत्युभे एवैतेन रूपे समारभते यच्च पृष्ठ्यस्य षडहस्य यदु च छन्दोमानाम् । 

तस्मादु हैतस्यां द्वयोस्संयजमानयोर्ब्रह्मसाम कुर्यात् २२०
