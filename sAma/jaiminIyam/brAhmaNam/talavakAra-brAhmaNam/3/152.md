+++
title = "१५२"

+++

 

अथ वरुणसाम । 

वरुणो वै राजा सधमादमिवान्याभिर्देवताभिरासीत् । 

सोऽकामयत सर्वेषां देवानां राज्याय सूयेयेति । 

स प्रजापतौ शतं वर्षाणि ब्रह्मचर्यमवसत् । 

तस्मा एतत्सामाब्रवीदेतद्वै मे राज्यं रूपम् । 

गच्छ । 

राजानं त्वा देवाः करिष्यन्त इति । 

स देवानभ्यैत् । 

तमायन्तं दृष्ट्वा देवाः प्रत्यवारोहन् । 

तानब्रवीन्मा मा प्रत्यवरुक्षत । 

भ्रातरो वै मम यूयं स्थ । 

यादृशा वै यूयं स्थ । तादृङ्ङहमस्मीति । 

नेत्यब्रुवन् । 

यद्वै नः पितुः प्रजापते रूपं तदिदं त्वयि पश्याम इति । 

तं प्रत्येवावारोहन् । 

तस्मा एतां राजासन्दीं न्यदधुः । 

तस्यामेनमभ्यषिञ्चन्त वसवो राज्याय रुद्रा वैराज्यायादित्या स्वाराज्याय
विश्वेदेवास्साम्राज्याय मरुतस्सार्ववश्याय साध्याश्चाप्त्याश्च
पारमेष्ठ्याय । 

तदेतच्छ्रीसवस्साम । 

अश्नुते श्रियं गच्छति राज्यं य एवं वेद । 

यदु वरुणो राजापश्यत् । तस्माद्वरुणसामेत्याख्यायते १५२
