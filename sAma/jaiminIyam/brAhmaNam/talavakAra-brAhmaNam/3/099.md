+++
title = "०९९"

+++

 

ओघो वा इमाँ ल्लोकान्निरमार्ट् । 

सोऽमन्यत मनुरिदं वावेदमभूदिति । 

सोऽकामयतोदित इयां गातुं प्रतिष्ठां विन्देयेति । 

स एते सामनी अपश्यत् । 

ताभ्यामस्तुत । 

ते एनं हिरण्मय्यौ नावौ भूत्वोपाप्लवेताम् । 

तयोः प्रत्यतिष्ठत् । 

ते एनमुदपारयेताम् । 

ततो वै स गातुं प्रतिष्ठां अविन्दत । 

विन्दते गातुं प्रतिष्ठां य एवं वेद । 

यदु मनुरपश्यत्तस्मान्मानवे इत्याख्यायेते । 

अथ वाम्रमभ्यारम्भो यज्ञस्य प्रत्यपसारः । 

अभ्येव षष्ठमहरारभते प्रति चतुर्थमपधावति । 

अभ्यारम्भैर्वै देवा असुरान्यज्ञादन्तरायन् । 

वम्रो वैखानसः पशुकामस्तपोऽतप्यत । 

स एतत्सामापश्यत् । 

तेनास्तुत । 

स एतां मध्य इळामुपेत्याध्यर्धामिळामुपरिष्टादुपैत् । 

पशवो वा इळा । 

भूमो वा अध्यर्धेळा । 

ततो वै स भूमानमभिपूर्वं पशूनामवारुन्द्ध । 

तदेतत्पशव्यं साम । 

भूमानमेवाभिपूर्वं पशूनामवरुन्द्धे य एवं वेद । 

यदु वम्रो वैखानसोऽपश्यत्तस्माद्वाम्रमित्याख्यायते ९९
