+++
title = "१६०"

+++

 

ते देवा अक्रुध्यन्न् । अक्रुध्यन्नृषयः । 

ते नवनवतयो मरुत ऋष्टिहस्ता अतिष्ठन्निदानीमिदं पर्याकरिष्यामोऽथेदं सर्वं
मर्दिष्यत इति । 

अथ ह ऋषयो मदमासुरमुदाह्वयन् । 

स उत्तृन्दन्नेवान्तरिक्षं शीर्ष्णाभ्यधात् । सा महती समदासीत् । 

सोऽग्निरिन्द्र मब्रवीद्व्येतु ते क्रोध श्रेयांसो वा एतेऽस्मत् । 

यदि वा एतान्क्रोधयिष्यति नेह किं चन परिशेक्ष्यते । 

एतेभ्यो वै वयं जातास्म इति । 

तस्याग्निरेव क्रोधं व्यनयत् । 

स इन्द्रो वीतक्रोधस्सह देवैः प्राद्र वत् । 

तेषामपेन्द्रो ऽपदेवो यज्ञोऽभवत् । 

तेऽकामयन्त सेन्द्रो नस्सदेवो यज्ञ स्यादिति । 

स एतानि विदन्वान्भार्गवस्सामान्यपश्यत् । 

तैरस्तुत । 

तैरिन्द्र माह्वयत् । 

तैरस्य क्रोधं व्यनयत् । 

ततो वै तेषामिन्द्रो यज्ञमुपावर्तत । 

तत एभ्योऽनपक्रम्याभवत् । 

तत एषां सेन्द्र स्सदेवो यज्ञोऽभवत् । 

तानि वा एतानि सेन्द्रा णि सदेवानि सामानि । 

सेन्द्रो हास्य सदेवो यज्ञो भवत्य् । अभ्यस्येन्द्रो यज्ञमावर्तते ।
नास्येन्द्रो यज्ञादपक्रामति य एवं वेद । 

पशवो ह खलु वै विदन्वन्त । एता ऋचो विदन्वतीः । 

तास्वेतमृषभं वैदन्वतमपिसृजन्ति मिथुनत्वाय प्रजननाय । 

प्र मिथुनेन जायते य एवं वेद । 

यदु विदन्वान्भार्गवोऽपश्यत्तस्माद्वैदन्वतानीत्याख्यायन्ते १६०
