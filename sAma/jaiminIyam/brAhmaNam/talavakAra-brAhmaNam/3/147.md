+++
title = "१४७"

+++

 

अथ वाजदावर्यः । 

अन्नं वै वाजोऽन्नं दावर्यः । 

एता अन्नाद्यस्यैवावरुद्ध्यै । 

प्रजापतिः प्रजा असृजत । 

ता अनशना असृजत । 

ताः प्रजापतिमेवोपाधावंस्ताभ्य एतेनैव साम्नान्नाद्यं प्रायच्छत् । 

ता अब्रुवन्वाजं वै नोऽन्नाद्यं प्रादादिति । 

तदेव वाजदावरीणां वाजदावरीत्वम् । 

तदेतदन्नाद्यस्यावरुद्धिस्साम । 

अवान्नाद्यं रुन्द्धेऽन्नाद श्रेष्ठ स्वानां भवति य एवं वेद । 

अथ सौपर्णं यज्ञस्यैवारम्भः । 

यज्ञो वै देवेभ्य उदक्रामत् । 

स सुपर्णो भूतः पर्यप्लवत । 

ते देवा अकामयन्ता यज्ञं रभेमहीति । 

त एतत्सामापश्यन् । 

तेनास्तुवत । 

तेन यज्ञमारभन्त । 

उत्क्रान्त इवैतर्हि यज्ञो भवति षष्ठेऽहन् । 

तद्यदत्र सौपर्णं भवति यज्ञस्यैवारम्भाय । 

यद्वेवैनमेतेन सुपर्णं भूतं परिप्लवमानमारभन्ते ।
तस्मात्सौपर्णमित्याख्यायते
। 

तद्वेवाचक्षते क्रौञ्चमिति । 

क्रुङ्ङाङ्रिरस ईष्यमिवाहरविन्दत् । 

ईष्यमिवैतदहर्यत्षष्ठम् । 

तस्मात्षष्ठेऽहन्क्रियते । 

तदैळं भवति पशवो वा इळा । 

पशव एतदहः पशूनामेवावरुद्ध्यै १४७
