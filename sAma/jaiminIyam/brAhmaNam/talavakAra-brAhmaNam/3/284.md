+++
title = "२८४"

+++

 

अथाभीकम् । 

देवा वा अकामयन्ताभीकं नश्शिरमाप उपस्पृशेयुरिति । 

त एतत्सामापश्यन् । 

तेनास्तुवत । 

ततो वै तानभीकं शिवमाप उपास्पृशन् । 

तदाभीकस्याभीकत्वम् । 

अभीकं ह वा एनं शिवमाप उपस्पृशन्ति य एवं वेद । 

ऋषयो वै तपस्तेपाना अशोचन् । 

तेऽकामयन्ताभीकं नश्शिवमाप उपस्पृशेयुरिति । 

त एतत्सामापश्यन् । 

तेनास्तुवत । 

ततो वै तानभीकेऽभ्यवर्षत् । 

तद्वेवाभीकस्याभीकत्वम् । 

तदापो वै शान्तिः । 

शुशुचाना इवैते तेपाना इव भवन्ति य एतदहरागच्छन्ति । 

तद्यदत्राभीकं भवति शुच एवापहत्यै । 

तद्वा आभीकमिति कवत्प्राजापत्यं सामाह्नो रूपेण समृद्धम् । 

यत्र वा अहारूपेण समर्धयन्ति सं तत्रर्ध्यते । 

समस्मा ऋध्यते य एवं वेद २८४
