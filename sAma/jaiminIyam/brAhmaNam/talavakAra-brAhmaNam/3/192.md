+++
title = "१९२"

+++

 

अथ दक्षोणिधनम् । 

विभ्रष्टमिवैतदहर्यत्सप्तमम् । 

तद्दक्षोणिधनेनैव सन्दक्षयन्ति । 

प्रजापतिः प्रजा असृजत । 

ता अप्राणा असृजत । 

सोऽकामयत प्राणवतीर्म इमाः प्रजा स्युरिति । 

स एतत्सामापश्यत् । 

तेनैना दक्षाया इत्येवाभ्यमृशत् । 

प्राणा वै दक्षाः । 

प्राणानेवासु तददधात् । 

प्राणानेवात्मंश्च यजमाने च दधाति य एवं वेद । 

तदु होवाच सुदक्षिणः क्षैमिर्मन्थं हास्य कुले विदुर्न विविदुर्दक्षोणिधनं
स्वित्ते पवमानमुखे चक्रुरिति । 

कथा हेति । 

मन्थं हि ते कुले न विन्दन्तीति । 

तस्मादग्नेरेवार्कः प्रथमायां कार्यः । 

एष स्य धारया सुत

इति सन्तनिनः प्रगाथस् । ससन्तनिकेन प्रगाथेनैतदहर्भिषज्यामेति । 

विभ्रष्टमिवैतदहर्यत्सप्तमम् । 

तत्ससन्तनिकेनैव प्रागाथेन भिषज्यन्ति । 

अव्या वारेभिः पवते मदिन्तमः । 

क्रीळन्नूर्भिरपामिव 

इत्यति वा एतर्हि ककुप्ककुभं क्रामत्य् । अत्यनुष्टुबनुष्टुभम् । 

सैषा ककुप्सती त्रिष्टुप्सम्पद्यते । 

तेनातिक्रामति । 

साष्टममहरारभते । 

य उस्रिया अपिया अन्तरश्मनि निर्गा अकृन्तदोजसा । 

अभि व्रजं तत्निषे गव्यमश्व्यं वर्मीव धृष्णवा रुजा 

इति गोमतीः पशुमतीर्भवन्ति । पशूनामेवावरुद्ध्यै । 

पशवो हि छन्दोमाः १९२
