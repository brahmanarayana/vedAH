+++
title = "३७७"

+++

 

प्राण इति ब्रूयात् । 

प्राणो वा इदं सर्वमभवत् । 

स यद्द्वारित्येतद्ध्येवेदं सर्वं द्वारमुपजीवति । 

अथ यद्दा इत्येष हीदं सर्वं ददाति । 

अथ यच्छा इत्येष हीदं सर्वं शं स्पृशति । 

अथ यद्धा इत्येष हीदं सर्वं हरति । 

स य एतदेवं वेद यदि च ह साधु करोति यदि च न । अथ हास्य साध्वेव कृतं भवति ।

अथो ह विद्यात्साध्वेवाहं करोमि । नासाधु । 

यस्साधुकृतो लोकस्स मे लोक इति । 

तस्य ह स एव लोको भवति । 

सर्वस्य ह वा अन्यस्य लोको जीर्यति । 

एवंविदो हैव लोको न जीर्यति । 

सैषा प्रणेता देवता । 

एषा हीदं देवता सर्वं प्राणयत । 

तद्यत्प्राणयत तस्मात्प्राणः । 

स यदस्माल्लोकादेवंवित्प्रैत्येषा हैवैनं देवतादायोत्पतति । 

सैनं तं लोकं गमयति । य एतस्यै । यतः परं नास्ति । 

तदाहुः स वाद्य द्वादशाहेन यजेत स वा द्वादशाहेन याजयेद् । य एतमादित्ये
प्रतिष्ठितं विद्यादित्यादित्यो वै द्वादशाहस्तस्याहोरात्रावेव
प्रायणीयोदयनीयौ । 

अहरेव प्रायणीयो । रात्रिरुदयनीयः । 

तस्य ये प्राञ्चो रश्मयस्तत्प्रथममहः ३७७
