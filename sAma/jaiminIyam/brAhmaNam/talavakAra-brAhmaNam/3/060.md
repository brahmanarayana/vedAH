+++
title = "०६०"

+++

 

दिवश्चित्रं न तन्यतुं ज्योतिर्वैश्वानरं बृहद्

इति बृहतो रूपमुपगच्छन्ति । 

बार्हतं ह्येतदहः । 

पवमानस्य ते रसः । पवमान रसस्तवे

ति समानमनुतुदति वैराजरूपम् । 

अनुतुन्नं हि वैराजस्य रूपम् । 

प्र यद्गावो न भूर्णय

इति प्रायणीयरूपमेवैतदुपगच्छन्ति । 

प्रायणीयं ह्येतदहः । 

त्वेषा अयासो अक्रमुर्घ्नन्तः कृष्णामप त्वचम्

इति पाप्मा वै कृष्णा त्वक् । 

तामेवैतेनापघ्नते । 

सुवितस्य वनामहे अति सेतुं दुराय्यम्

इति पूर्वो ह वै त्रियहस्सेतुर्दुराय्यस्तमेवैतेनातिर्तरन्ति । 

शृण्वे वृष्टेरिव स्वनः पवमानस्य शुष्मिणः । 

चरन्ति विद्युतो दिवि 

इति बृहतो रूपमुपगच्छन्ति । 

बार्हतं ह्येतदहः । 

आ पवस्व महीमिषं गोमदिन्दो हिरण्यवत् । 

अश्ववत्सोम वीरवत्

इति गोमतीः पशुमतीर्भवन्ति पशूनामेवावरुद्ध्यै । 

पवस्व विश्वचर्षण आ मही रोदसी पृणा । 

उषास्सूर्यो न रश्मिभिः 

इति सूर्यवतीर्भवन्ति । 

सौर्यं ह्येतदहरेकविंशं प्रतिष्ठा वैराजम् । 

परि नश्शर्मयन्त्या धारया सोम विश्वतः । 

सरा रसेव विष्टपमिति परिवतीर्भवन्त्यन्तस्य रूपम् । 

अन्तो ह्येतदहः । 

आशुरर्ष बृहन्मते परि प्रियेण धाम्ना । 

यत्र देवा इति ब्रुवन्

परिष्कृण्वन्ननिष्कृतम्

अयं स यो दिवस्परि

इति परिपरीति भवत्यन्तस्य रूपम् । 

अन्तो वा अनुष्टुप्छन्दसाम् । 

आनुष्टुभमेतदहः ६०
