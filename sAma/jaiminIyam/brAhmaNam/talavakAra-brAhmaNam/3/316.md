+++
title = "३१६"

+++

 

प्रजापतिर्यद्बृहद्र थन्तरेऽसृजत । स मन एवाग्रे बृहदपश्यद् । वाचं
रथन्तरमभि व्याहरत् । 

तद्यद्वाचं रथन्तरमभि व्याहरत्तस्माद्र थन्तरं पूर्वं योगमानशे । 

अथ यन्मनोऽग्रे बृहदपश्यत्तस्मादु बृहद्र थन्तरे इत्याख्यायते । 

मनो वै पूर्वमथ वाक् । 

मनो वै बृहद् । वाग्रथन्तरम् । 

ब्रह्म वै रथन्तरं । क्षत्रं बृहत् । 

तदिदं मनो वाचमत्यमन्यत । क्षत्रं ब्रह्म । 

तदिदं रथन्तरमवेदति वै मा मन्यतेति । 

तद्वैरूपमसृजत । 

तेन पुरस्तात्पर्यवैत् । 

ते द्वे भूत्वात्यमन्येताम् । 

तदिदं बृहदवेदति वै मा मन्यतेति । 

तद्वैराजमसृजत । 

तेन पुरस्तात्पर्यवैत् । 

ते द्वे भूत्वात्यमन्येतां तदिदं रथन्तरमवेदति वै मा मन्यतेति । 

तच्छाक्वरमसृजत । 

तेन पुरस्तात्पर्यवैत् । 

तानि त्रीणि भूत्वात्यमन्यन्त । 

तदिदं बृहदवेदति वै मा मन्यतेति । 

तद्रै वतमसृजत । 

तेन पुरस्तात्पर्यवैत् । 

तानि त्रीणि भूत्वार्यमन्यन्त । 

तेऽन्तमगच्छताम् । 

तेऽवित्तां समे वै स्वो नान्यदन्यदतीति । 

तानि षट्पृष्ठान्यासंस् । त्रीणि छन्दांसि । 

तानीमानि त्रीणि छन्दांसि षट्पृष्ठानि नानुव्यभवन् ३१६
