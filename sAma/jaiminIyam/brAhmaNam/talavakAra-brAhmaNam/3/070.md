+++
title = "०७०"

+++

 

प्रजननं वा एतद्यद्वैराजम् । 

तद्यन्मिथुनाभ्यां स्तोभाभ्यामारभते मिथुनस्यैव प्रजात्यै । 

त्रयः पूर्वे स्तोभादेव सत्यात्प्रजाः प्रजायान्ता इति । त्रय उत्तरे
प्राणोऽपानो व्यानः । 

त एव तेनोपधीयन्ते । 

त्रिः पदमाह । 

मिघुनं द्वे सम्भवतः । 

यन्मिथुनात्प्रजायते तत्तृतीयम् । 

त्रिरनुनुदति । 

अनुनुन्नाद्वै प्रजाः पशवः प्रजायन्ते । 

प्र प्रजया पशुभिर्जायते य एवं वेद । 

दशकृत्वो विष्टभ्नोत्य् । अस्थान्येव तत्प्रतिवपति । 

नवोत्तरे स्तोभा निधनं दशमं दशाक्षरा विराड् । अन्नं विराड् विराज
एवान्नाद्यस्यावरुद्ध्यै । 

अग्निं मन्थन्ति । 

अग्निर्वै विराट् । 

विराजमेव तदन्नाद्यं प्रजनयन्ति । 

हिङ्कृत्या प्रस्तुत्य मन्थन्ति । 

हिङ्कृताद्धि रेतो धीयते । 

अथो साम्न एवैतन्मध्यतो विराजमन्नाद्यं प्रजनयन्ति । 

उद्गातुरूरौ मन्थन्ति । प्रस्तोतृप्रतिहर्तारौ धायनतो । विराजोऽनवच्छेदाय ।

दक्षिण ऊरौ मन्थन्ति । 

तस्मादेष पुरुषस्यार्धो वीर्यावत्तरः । 

शकलेऽधि मन्थन्ति शान्त्यै । 

अवकास्वधि मन्थन्त्यनतिदाहाय । 

तं जातमाग्नीध्रं हरन्ति । 

अतो ह्यग्नीन्विहरन्ति । 

तदु वा आहुराहवनीयमेव हार्यो यजमानो वा आहवनीयः प्रजैषा । 

यजमानमेव तत्प्रजया समर्धयन्ति ७०
