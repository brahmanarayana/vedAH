+++
title = "२३९"

+++

 

तदु हैव कुमारिकाः क्रीळन्तीर्जहुः । 

स एव यौषितो गिरिरभवत् । 

अथ हवा इमानि वनानीमाच्च नद्योऽपरतार आस पुरा सिन्धोरासुः । 

तौ ह पश्चात्परीत्य प्राचीः प्ररुरुधतुः । 

ततो यान्युक्षशर्धतान्यासंस् । तानीमानि लवणानि । 

अथ ये तस्थुस् । त एते क्षुद्रा वनस्पतयोऽभवन् । 

अथ ह वा इमानि पीरुस्तच्छमैतद् । अथ या नदीस्तारयाञ्चक्रुस् । ता इमा नद्यो
विवसतिहोत्तमास्तारयाञ्चक्रुः । 

तासु ह तार्यमाणासु सिन्धोरप्रियमास । 

स होवाच 

ननु ब्रह्मेति शुश्रुम गाथिनं पितरं तव । 

कुतस्त्वा सहस्रमागमद्विश्वामित्र बलं तव 

इति । 

स होवाच

उत पुत्रो ममतायै गर्भे दीर्घतमा वदन् । 

विपश्चित्तदभ्यजायत यज्ञस्याङ्गानि कल्पयन्

कथोदन्वः पणायसि

इति । 

ततो वै ते तान्पशूनविन्दन्त । 

तदेतत्पशव्यं साम । 

अव पशून्रुन्द्धे बहुपशुर्भवति य एवं वेद । 

यदु विश्वामित्रोऽपश्यत्तस्माद्वैश्वामित्रमित्याख्यायते । 

तदैळमच्छावाकसाम भवति । 

पशवो वा इळा । 

पशुष्वेवैतत्प्रतितिष्ठन्ति २३९
