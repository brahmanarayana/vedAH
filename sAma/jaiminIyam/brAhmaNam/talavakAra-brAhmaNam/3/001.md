+++
title = "००१"

+++

 

तृतीयो भागः

प्रजापतिर्वावेदमग्र आसीत् । 

सोऽकामयत बहु स्यां । प्रजायेय । भूमानं गच्छेयमिति । 

स तपोऽतप्यत । 

स आत्मन्नृत्वियमपश्यत् । 

ततस्त्रीनृतूनसृजतेमानेव लोकान् । 

यदृत्वियादसृजत तदृतूनामृतुत्वम् । 

यदृत्वियादजनयत्तस्मादृत्विज इत्याख्यायन्ते । 

स यत्प्रथममतप्यत ततो ग्रीष्ममसृजत । 

तस्मात्स बलिष्ठं तपति । 

स यत्प्रथममतप्यत ततो ग्रीष्ममसृजत । 

तस्मात्स बलिष्ठं तपति । 

यद्द्वितीयमतप्यत ततो वर्षा असृजत । 

तस्मात्ता उभयं कुर्वन्त्या च तपन्ति वर्षन्ति च । 

यत्तृतीयमतप्यत ततो हेमन्तमसृजत । 

तस्मात्स शीततम इव । 

त्रीन्सतोऽभ्यतप्यत । 

तान्द्वेधा व्यौगत् । 

ते षडृतवोऽभवन् । 

स ग्रीष्मादेव वसन्तं निरममीत । वर्षाभ्यश्शरदं । हेमन्ताश्छिशिरम् । 

तस्मादेत ऋतूनामुपश्लेषा इव निर्मिता हि । 

षट्सतोऽभ्यतप्यत । 

तान्द्वेधा व्यौहत् । 

ते द्वादश मासा अभवन् । 

द्वादश सतोऽभ्यतप्यत । 

तान्द्वेधा व्यौहत् । 

ते चतुर्विंशतिरर्धमासा अभवन् । 

चतुर्विंशतिं सतोऽभ्यतप्यत । 

स षक्षत यदि द्वेधा व्यूहिष्यामि । न विभविष्यन्ति । हन्त । निर्मिमा इति ।

तेभ्यस्सप्त च शतानि विंशतिं चाहोरात्राणि निरममीत । 

स इदं सर्वं व्यकरोत् । 

यथा ह वै हिरण्यमविकृतमेवमिदं ततः पुरा । 

स सर्वमधि हास्मिञ्छिल्पानि गम्यन्ते विकृतानि चाविकृतानि च य एवं वेद १
