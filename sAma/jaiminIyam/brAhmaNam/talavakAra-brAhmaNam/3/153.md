+++
title = "१५३"

+++

 

अथ गोष्ठः । 

शक्वरीणां च वा एष रेवतीनां च गोष्ठः । 

पशूनां धृत्यै गोष्ठः । 

ध्रियन्तेऽस्मिन्पशवः । 

पशूमान्भवति य एवं वेद । 

प्रजापतिः पशूनसृजत । 

तेऽस्मात्सृष्टा अपाक्रामन् । 

तान्प्रथमेनाह्नाविवारयिषत । 

तान्नावारयत । 

तान्द्वितीयेन नावारयत । 

तांस्तृतीयेन नावारयत । 

तांश्चतुर्थेन नावारयत । 

तान्पञ्चमेन नैवावारयत । 

तान्षष्ठेऽहन्नेतेनैव साम्नावारयत । 

सोऽब्रवीद्गोष्ठो वाव म इदं पशूनां सामाभूदिति । 

तदेव गोष्ठस्य गोष्ठत्वम् । 

तदेतत्पशव्यं साम गोष्ठः । 

ध्रियन्तेऽस्मिन्पशवः । 

पशुमान्भवति य एवं वेद । 

तदु निषिद्धमिव भवतीहा इळा इहा इळा इति । 

एतद्ध वा एनांस्तदेतेन पुरस्ताद्वारयाञ्चक्रे । 

एतमु त्यं दश क्षिपो मृजन्ति सिन्धुमातरम्

इति यद्वै सिन्धुमत्समुद्र वत्तदेतस्याह्नो रूपम् । 

आपोभाजनमेतदहः । 

तदाहुर्यन्ति एते त्रिष्टुभः पवमानान्ताद्ये गायत्रीष्वन्त्यं कुर्वन्तीति
। 

तास्सूर्यवतीर्भवन्ति । 

अथो षन्द्री ः\! । 

तेन त्रिष्टुभः पवमानान्तान्न यन्ति । 

तास्विहवद्वामदेव्यम् । 

पशवो वै सिमाः । 

पशवो रैवतम् । 

पशव इहवद्वामदेव्यम् । 

पशुमन्त इव भवन्त्येनेन तुष्टुवानाः । 

तदु निषिद्धमिवैव भवत्येतमु त्यं दश क्षिप इहा मृजन्ति सिन्धुमातरमिहे

ति एतद्ध वा एनांस्तदप्येतेनैव पुरस्ताद्वारयाञ्चक्रे १५३
