+++
title = "२६३"

+++

 

स एष इषुस्त्रिकाण्डः । 

तस्मात्पृषतोऽस्वादुतमः । 

तस्मादु शोचतीव । 

तस्य विद्धस्य रेतः परापतत् । 

तद्धिमवति प्रत्यतिष्ठत् । 

तन्मानुषमभवत् । 

तद्देवाश्चर्षयश्चोपसमेत्याब्रुवन्मेदं दुषद इति । 

यदब्रुवन्मेदं दुषदिति । तन्मादुषस्य मादुषत्वम् । 

मादुषं ह वै नामैतत् । 

तन्मानुषमित्याख्यायते । 

तदग्निना पर्यैन्धत । 

मरुतोऽधमन् । 

श्रायन्तीयेनैनदश्रीणन् । 

तच्छ्रायन्तीयस्य श्रायन्तीयत्वम् । 

ततः पशवोऽसृज्यन्त । 

ये प्रथमेऽसृज्यन्त ते रोहिताः । 

येऽभितप्यमानादसृज्यन्त तेऽरुणाः । 

येऽभितप्तादसृज्यन्त ते बभ्रवः । 

ये दह्यमानादसृज्यन्त ते श्वेताश्च कृष्णाश्च । 

तस्माद्वयमेवाग्निर्दहति श्वेतं चैव कृष्णं च । 

विष्फुलिङ्गाभ्य एवाजाश्चैणेयाञ्चासृज्यन्त । अङ्गारेभ्योऽङ्गिरसः २६३
