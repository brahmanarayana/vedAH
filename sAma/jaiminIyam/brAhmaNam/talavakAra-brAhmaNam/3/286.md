+++
title = "२८६"

+++

 

ताः प्रत्नवतीर्भवन्ति । 

प्रजापतिर्वै प्रत्नः । 

प्रजापतावेव तत्प्रतितिष्ठन्ति । 

अथो स्वर्गो वै लोकः प्रत्नः । 

स्वर्ग एव तल्लोके प्रतितिष्ठन्ति । 

तासां सर्वासां समावदक्षराणि पदानि भवन्ति । 

तद्यत्समावदक्षराणि पदानि भवन्ति तत्सतोबृहतीनां सतोबृहतीत्वम् । 

सर्वतो ह वै बृहद्भवति य एवं वेद । 

तदु होवाच यामनो श्रातलायनो यदा वा एतदहरागच्छन्त्यथ मुह्यन्ति । 

अतोऽन्या बृहतीः कुर्वते । 

पुनानस्सोम धारये

त्येव बृहती कार्या । 

एषा वै ज्ञाता बृहती । 

यद्ध वै बहवो यन्तो ज्ञातमुखं कृत्वा यन्ति सर्वे वाव ते ज्ञाता भवन्ति । 

तद्यत्

पुनानस्सोम धारये

ति बृहती भवति तेनैवैतदहर्ज्ञातं क्रियते । 

भूयांसि तु रूपाण्यपराध्यन्ते । 

इतराण्येव भूयांसि रूपाणि २८६
