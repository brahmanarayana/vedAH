+++
title = "३८५"

+++

 

तस्यैष श्लोकः । 

इतः परस्तात्पर उ परस्मात्परस्तृतीयादुत वा चतुर्थात् । 

सहस्रस्थूणे विमिते दृढ उग्रे यत्र देवानामधिदेव आस्ते 

 

इति । एष ह वाव स देवानामधिदेवो य एष तपति । 

तस्यैतत्सहस्रस्थूणं विमितं दृढमुग्रं यत्संवत्सर ऋतवो मासा अर्धमासा
अहोरात्राण्युषसः । 

स य एवमेतत्सर्वं द्वादशाहमात्मानमभि सम्पद्यमानं वेद सर्व एनं कामा अभि
सम्पद्यन्ते । 

द्वादशाहे वै सर्वे स्तोमा सर्वाणि पृष्ठानि सर्वाणि छन्दांसि सर्वाणि
सवनानि सर्वे पशवस्सर्वे देवास्सर्वे लोकास्सर्वे कामा ।
द्वादशाहमन्वायत्ता । द्वादशाहमन्वाभक्ता ।
द्वादशाहमनुसन्तृप्यन्ति । द्वादशाहे सम्पन्ना
। द्वादशाहे प्रतिष्ठिताः । 

तदाहुर्यदेतानि दशैवाहान्यथ कस्माद्द्वादशाह इत्याख्यायत इति । 

स ब्रूयाद्यदेवैते द्वादशाग्निष्टोमा सम्पद्यन्ते तेनेति ३८५
