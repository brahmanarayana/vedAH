+++
title = "२९४"

+++

 

तास्वभीवर्तः । 

देवासुरा अस्पर्धन्त । 

ते देवा अकामयन्ताभीमानसुरान्भवेमेति । 

त एतमभीवर्तमपश्यन् । 

तेनासुरानभ्यवर्तन्त । 

यदभ्यवर्तन्त तदभीवर्तस्याभीवर्तत्वम् । 

तद्यदत्राभीवर्तो भवति वज्रो वा अभीवर्तो वज्रेणैव तद्द्विषन्तं
भ्रातृव्यमभिवृत्योत्तिष्ठन्ति । 

तस्यैकाक्षरं निधनं भवति । 

एकाक्षरा वै वाक् । 

प्रतिकूल इव वा इत स्वर्गो लोकः । 

स्वर्गो ह्येष लोको यद्दशममहः । 

तद्यदेकाक्षरं निधनं भवति यथा दृढां मेथीं निहन्यात्तादृगेवैतदनपभ्रंशाय । 

अथ कळेयम् । 

अग्निर्वै रथन्तरम् । 

विश्वेदेवाः कालेयम् । 

अथैष स्वर्ग एष लोको विश्व एव देवाः । 

स्वर्ग एव तल्लोके विश्वेषु देवेषु प्रतितिष्ठन्ति २९४
