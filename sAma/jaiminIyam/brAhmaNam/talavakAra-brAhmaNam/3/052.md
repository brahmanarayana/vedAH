+++
title = "०५२"

+++

 

तासु वाचस्साम । 

निष्कर्या देवास्सत्रमासते । 

ते स्वर्गं लोकं न प्रजानन्नेतत्तृतीयमहः । 

तेऽकामयन्त प्र स्वर्गं लोकं जानीयामेदं तृतीयमहरिति । 

तान्वाक्साम गायमानोपाप्लवत । 

तदपश्यन् । 

तेनास्तुवत । 

तेनार्ध्नुवन् । 

तेन स्वर्गं लोकं प्रजानन्नेतत्तृतीयमहः । 

तदेतदृद्धि स्वर्ग्यं साम । 

ऋध्नोति । गच्छति स्वर्गं लोकं य एवं वेद । 

यद्ध वै शिवं शान्तं वाचस्तत्साम । 

सामन्वदतीति वा आहुः । 

साधु वदन्तं तद्यदेतत्साम भवति शिवेनैवैतद्वाचश्शान्तेन त्र्\! यहं शमयन्ति
। 

यदु वाक्साम गायमानोपाप्लवत तस्माद्वाचस्सामेत्याख्यायते । 

सखाय आ नि षीदत पुनानाय प्र गायते

ति प्रवतीः परिवतीर्भवन्ति । 

तद्यत्प्रवतीर्भवन्ति चतुर्थस्यैवाह्नः प्रजात्यै । 

अथ यत्परिवतीरन्तस्य रूपमन्तो ह्येतदहर्योऽन्तस्सोऽन्तोऽसदिति । 

परि परीति वा अन्तं पर्यन्ति ५२
