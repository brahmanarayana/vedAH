+++
title = "२५९"

+++

 

अथ दीर्घतमसोऽर्कोऽन्नं वा अर्कोऽन्नाद्यस्यैवावरुद्ध्यै । 

दीर्घतमा वै मामतेयोऽन्नाद्यकामस्तपोऽतप्यत । 

स एतत्सामापश्यत् । 

तेनास्तुत । 

ततो वै सोऽन्नाद्यमवारुन्द्ध । 

तदेतदन्नाद्यस्यैवावरुद्धिस्साम । 

अवान्नाद्यं रुन्द्धेऽन्नाद श्रेष्ठ स्वानां भवति य एवं वेद । 

यदु दीर्घतमा मामतेयोऽपश्यत्तस्माद्दीर्घतमसोऽर्क इत्याख्यायते । 

असावि सोमो अरुषो वृषा हरिर्

इति वृषण्वतीर्भवन्ति बृहतो रूपम् । 

बार्हतमेतदहः । 

राजेव दस्मो अभि गा अचिक्रदत् । 

पुनानो वारमत्येष्यव्ययं श्येनो नयोनिं घृतवन्तमासदत्

पर्जन्यः पिता महिषस्य पर्णिनो नाभा पृथिव्या गिरिषु क्षय दधे । 

स्वसार आपो अभि गा उदासरन्सं ग्रावभिर्वसते वीते अध्वरे 

इति गोमतीः पशुमतीर्भवन्ति पशूनामेवावरुद्ध्यै । 

पशवो हि छन्दोमाः । 

कविर्वेधस्या पर्येषि माहिनमत्यो न निक्तो अभि वाजमर्षसि । 

अपसेधं दुरिता सोम नो मृड घृता वसानः परि यासि निर्णिजमिति
परिवतीर्भवन्त्यन्तस्य रूपम् । 

अन्तो ह्येतदहः २५९
