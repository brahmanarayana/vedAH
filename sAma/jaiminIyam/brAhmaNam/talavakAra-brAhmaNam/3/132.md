+++
title = "१३२"

+++

 

तासु सञ्जयम् । 

देवासुरा वा एषु लोकेष्वस्पर्धन्त । 

अस्मिन्भुवने ते देवा अकामयन्त समिमाँ ल्लोकाञ्जयेम जयेमासुरान्स्पर्धां
भ्रातृव्यानिति । 

त एतत्सामापश्यन् । 

तेनास्तुवत । 

तेनेमाँ ल्लोकान्समजयन्न् । अजयन्स्पर्धां भ्रातृव्यानसुरान् । 

तद्यदिमाँ ल्लोकान्समजयंस्तत्सञ्जयस्य सञ्जयत्वम् । 

समिमाँ ल्लोकाञ्जयति । जयति स्पर्धां द्विषन्तं भ्रातृव्यं । य एवं वेद । 

तदु पाङ्क्तं । पाङ्क्तेऽहन्क्रियते पाङ्क्ता वै पशवः । 

पशव एतदहः पशूनामेवावरुद्ध्यै । 

तद्वेवाचक्षते द्विहिङ्कारं वामदेव्यमिति । 

पशवो वै सिमाः । पशवो रेवतयः । पशवो द्विहिङ्कारं वामदेव्यम् । 

पशुमन्त एव भवन्त्येनेन तुष्टुवानाः । 

अथो यदेवैतस्मिन्नहन्नूर्ध्वं शक्वरीभ्यः क्रूरमिव क्रियते तदेवैताभ्यां
हिङ्काराभ्यां शमयन्ति । 

अथ सौमित्रं भ्रातृव्यहा सेन्द्रं साम । 

हन्ति द्विषन्तं भ्रातृव्यमास्येन्द्रो हवं गच्छति य एवं वेद १३२
