+++
title = "२२६"

+++

 

अथ स्वाशिरामर्कोऽन्नं वा अर्कोऽन्नाद्यस्यैवावरुद्ध्यै । 

स्वाशिरो वै नामाप्सरस इमा एवौषधयः । 

ता अकामयन्त बह्वी स्याम । प्रजायेमहि । वीमं लोकमाप्नुयामेति । 

ता एतत्सामापश्यन् । 

तेनास्तुवत । 

ततो वै ता बह्वीय आसन् । प्राजायन्त । वीमं लोकमाप्नुवन् । 

सोऽयं सर्वो लोक ओषधीभिस्सञ्छन्नोऽपि गिरयः । 

तदेतत्प्रजननं साम । 

बहुः प्रजया पशुभिः प्रजायते । वीमं लोकमाप्नोति य एवं वेद । 

यदु स्वाशिरोऽप्सरसोऽपश्यंस्तस्मात्स्वाशिरामर्क इत्याख्यायते । 

अभि द्युम्नं बृहद्यश

इत्यभीति भवति रथन्तरस्य रूपम् । 

राथन्तरमेतदहः । 

जिन्वन्गविष्टये धिय

इति गोमतीः पशुमतीर्भवन्ति । पशूनामेवावरुद्ध्यै । 

पशवो हि छन्दोमाः २२६
