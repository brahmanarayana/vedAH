+++
title = "२८५"

+++

 

अथैताः

प्रत्नं पीयूषं पूर्व्यं यदुक्थ्यम्

इति सतोबृहतयो भवन्ति । 

अनुष्टुब्वै यज्ञमसृजत । 

वाग्वा अनुष्टुप् । 

प्रजापतिर्वा अनुष्टुप्छन्दः । 

सोऽब्रवीद्यज्ञं सृष्ठ्वा छन्दांसि पुत्रका वैन्दध्वमिति । 

तान्येतयाविन्दन्त । 

यत्त्रिपदा तेन गायत्री । 

उष्णिक्ककुभौ तयाविन्दन्त । 

यद्द्वादशाक्षराणिपदानि तेन जगती । 

तेनो एवानुष्टुप् । 

अक्षरैरेव बृहत्यविन्दत । 

यद्दोहवती तेन पङ्क्तिः । 

आयतनेन त्रिष्टुप् । 

यद्विश्ववती तेन सर्वाणि छन्दांसि । 

तान्येतयैवाविन्दन्त । 

विन्दते य एवं वेद । 

सर्वेषां वा एषा छन्दसां रसस्तेजस्सम्भृतम् । 

सर्वेषामेवैतच्छन्दसां रसे तेजस्यपराजिते छन्दसि यज्ञस्यान्ततः
प्रतितिष्ठन्ति २८५
