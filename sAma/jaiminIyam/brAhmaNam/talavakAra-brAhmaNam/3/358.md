+++
title = "३५८"

+++

 

स वशमेव दिव आदत्त । क्षत्रं नक्षत्राणाम् । आत्मानमन्तरिक्षस्य । रूपं
वायोर् । आज्ञां मनुष्याणां । चक्षुः पशूनाम् । ऊर्जमपां ।
रसमोषधीनां । चरथं वनस्पतीनां । शिश्नं वयसाम् ।
अर्चिमग्नेर् । हृदयं पृथिव्यै । गन्धं हिरण्यस्य ।
स्तनयित्नुं वाचस् । सङ्गमं पितॄणां । भां चन्द्र मसः । 

तद्यदेतेषां भूतानामादत्त तदादित्यस्यादित्यत्वम् । 

आदत्ते तेजो द्विषतो भ्रातृव्यस्य य एवं वेद । 

सा हैषा देवता दीक्षिता केशवाधि कृष्णाजिना । 

तस्यै येऽर्वाञ्चो रश्मयस्तानि श्मश्रूणि । य ऊर्ध्वास्ते केशाः । 

अहोरात्रे एव कृष्णाजिने । 

तद्यद्दिविक्षयमकुरुत तस्माद्दीक्षिता । 

दिवि ह वा एष क्षयं कुरुत यो यजते । 

यां दीक्षया जितिं जयति यामृद्धिमृध्नोति । जयति तां जितिमृध्नोति ताम्
ऋद्धिं य एवं वेद ३५८
