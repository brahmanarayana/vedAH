+++
title = "१८५"

+++

 

अथ गौङ्गवं यत्साम देवता प्रशंसति । 

सामैतद्देवता प्रशंसति तेन यजमानास्सत्याशिषो भवन्ति । 

देवासुराः पशुष्वस्पर्धन्त । 

तेऽसुराः पशुभिस्सह समुद्र मभ्यवायन् । 

ते देवा अकामयन्त वृञ्जीमह्यसुराणां पशूनिति । 

त एतत्सामापश्यन् । 

तेनास्तुवत । 

तेनासुराणां पशूनवृञ्जत । 

तेऽब्रुवन्गां गां वावासुराणामवृक्ष्महीति । 

तदेव गौङ्गवस्य गौङ्गवत्वम् । 

तदेतत्पशव्यं साम । 

गां-गामेव द्विषतो भ्रातृव्यस्य वृङ्क्तेऽव पशून्रुन्द्धे बहुपशुर्भवति य
एवं वेद । 

गौङ्गवेन वै देवा असुरान्हत्वा घोषं गङ्गणिमकुर्वत । 

तद्वेव गौङ्गवस्य गौङ्गवत्वम् । 

तदु भ्रातृव्यहा । 

हन्ति द्विषन्तं भ्रातृव्यं य एवं वेद । 

तदूर्ध्वमिव च तिर्यगिव च गीयते । 

यदूर्ध्वमिव गीयते तद्बृहतो रूपं । यत्तिर्यगिव तद्र थन्तरस्य । 

एतद्वै समृद्धं छन्दोमानां यदुभयं रूपम् १८५
