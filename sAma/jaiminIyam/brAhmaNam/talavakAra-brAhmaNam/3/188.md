+++
title = "१८८"

+++

 

पदेन हापेयात् । 

स्वं वा यज्ञमभ्युपेयाद् । इदं च त्वया कृतमिति वा । 

त एतमादित्यास्सद्यःक्रीयं यज्ञं समभरन् । 

तेऽब्रुवन्नग्ने चिरं तद्यच्छ्व । इमामेव वयं तुभ्यमद्य सुत्यां प्रब्रूमः
। 

तेषां नस्त्वं होतासि । गौराङ्गिरसोऽध्वर्युर् । बृहस्पतिरुद्गाता अयास्यो
ब्रह्मेति सर्वानवृणत । 

सोऽब्रवीद्दूतो वा अहं चरामीति । 

तमग्निं दूतं वृणीमह इत्येव दूतं चरन्तमवृणत । 

स एषां वृतो नापाक्रामत् । 

स पुनरेत्याब्रवीद् । अङ्गिरस । आदित्या वोऽद्यसुत्यां प्राहुरिति । 

तेन हातुरेव नोऽवृथा इति । 

नेति होवाच । 

दूतो युष्माकमभूवं । वृत एवामीषामस्म्य् । आदह नूनममी युषन्न्मेधावितरा वा
धीरतरा वाभूवन्य एतद्पूर्वे दृशन्निति । 

ते वृता नापाक्रामन् । 

त एत्यायाजयन् । 

तेभ्य एतमादित्या आदित्यमेवाश्वं श्वेतं भूतमश्वाभिधान्यभिहितमयास्याय
ब्रह्माश्वं नीत्वा स्वर्गं लोकमगच्छन् । 

अहीयन्ताङ्गिरसः । 

सोऽयास्यस्सदृशावात्मन श्रेयांसं वा प्रतिगृह्य व्यभ्रंशत । 

सोऽकामयत समात्मानं श्रीणीयेति । 

स एतत्सामापश्यत् । 

तेनात्मानं समश्रीणीत । 

विभ्रष्टमिवैतदहर्यत्सप्तमम् । 

तद्यदत्रायास्यं भवति समेवैनदेतेन श्रीणन्ति । भिषज्यन्त्येवैनमेतेन । 

यद्वयास्योऽपश्यत्तस्मादायास्यमित्याख्यायते । 

प्रो अयासीदिन्दुरिन्द्र स्य निष्कृतम्

इति प्रवदृचा च साम्ना चैतदहः प्रणयन्ति । 

उभौ वर्णौ समृद्ध्यै । 

प्रेति भृगवः प्र्त्यङ्गिरसः प्रेत्यादित्या स्वर्गं लोकमारोहन् । 

प्रेत्येवैतेन स्वर्गं लोकमारोहन्ति १८८
