+++
title = "१९३"

+++

 

तासु शार्करमिन्द्रं वै सर्वाणि भूतान्यस्तुवन् । 

तं शर्करस्शिञ्चुमार स्तोतुं नाकामयत । 

तमब्रवीत्स्तुहि मेति । 

सोऽब्रवीन्नाहं त्वां स्तोष्यामि । 

समुद्रे वा अहमप्स्वन्तश्चराम्युपनिमज्जन्न् । एतावतोऽहं त्वां स्तुयामिति
। 

तं पर्जन्यो वृष्ट्योर्ध्वमुदप्लावयद्धन्वाभि । 

अपो हैवास्मै दर्शयाञ्चकार । 

तमुत्तराद्वातेन पर्यशोषयत् । 

सोऽवेत्परिशुष्कश्शयानो यद्वा अहमिदमित्थं न्यगाम् । इन्द्रो वाव
मेदमित्थमकृद् । धन्त तमेव स्तवानि । 

स एव मा स्तुतस्समुद्रं पुनरभ्यवप्लावयिष्यतीति । 

स एतं मन्त्रमपश्यत् । 

तेनैनमस्तौद्

यो न इदमिदं पुरा प्र वस्य आनिनाय तमु व स्तुषे । 

सखाय इन्द्र मूतये 

इति । 

तमब्रवीत्किङ्कामो मा स्तौषीति । 

इममेव मा समुद्रं पुनरभ्यवप्लावेत्यब्रवीत् । 

तं पर्जन्यो वृष्ट्या समुद्रं पुनरभ्यवाप्लावयत् । 

तदेतद्भेषजं प्रायश्चित्तिस्साम । 

भेषजं वै स तत्प्रायश्चित्तिमकुरुत । 

भेषजमेवैतेन प्रायश्चित्तिं कुर्वते । 

तदु कामसनि । 

एतं वै स काममकामयत । 

सोऽस्मै कामस्समार्ध्यत । 

यत्काम एवैतेन साम्ना स्तुते समस्मै स काम ऋध्यते १९३
