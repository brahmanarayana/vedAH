+++
title = "२७०"

+++

 

अथासितम् । 

ऋषयो वा अब्रुवन्नेतेममुपरिश्येनं स्वर्गं लोकं जिगीसाम ।
यदस्मिन्नेतेऽथर्वाण इति । 

प्रेणी सौभाहितो मधुच्छन्दा वैश्वामित्रोऽसितो दैवलो य उ चान्ये तस्य
हान्तिकं दिदीक्षते । तेषां ह ज्योगेव यजमानानां
नोपशुश्रुवुर्बहू येव वर्षाणि । 

तेषामु होपशुश्रुवुराश्रावयति वै । वषट्करोति वा इति । 

स होद्वन्तो नामाथर्वणामेकश्चमसहस्त उपावरुरोह । 

तान्होवाच किङ्कामा आध्व इति । 

इममुपरिश्येनं स्वर्गं लोकं जिगीषाम । यस्मिन्नेतेऽथर्वाण इति । 

तान्होवाचेथ ग्रामं जघनेना३इति । 

इमो हीति । 

कस्मै कामायेति । 

पथ इति । 

ओमिति होवाच । न नु वस्तत्स्वर्ग्यमिति । 

अथ ह चमसमवेक्षाञ्चक्रे । 

स होवाचाश्नीथ मांसा३मिति । 

अश्नीमो हीति । 

कस्मै कामायेति । 

चक्षुषश्च प्राणानां चेति । 

ओमिति होवाच । नो वाव वस्तत्स्वर्ग्यमिति । 

अथ ह चमसमेवावेक्षाञ्चक्रे । 

स होवाचोऽपेथ स्त्रिया३इति । 

उपेमो हीति । 

कस्मै कामायेति । 

प्रजायै सन्तत्या अव्यवच्छेदायेति । 

ओमिति होवाच । नो वाव वस्तत्स्वर्ग्यमिति । 

अथ ह चमसमेवाचक्षाञ्चक्रे । 

स होवाच वदथानृता३मिति । 

वदामो हीति । 

कस्मै कामायेति । 

स्त्रीकाम्या वा नर्मकाम्या वा सखीकाम्या वेति । 

ओमिति होवाच २७०
