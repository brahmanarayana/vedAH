+++
title = "०५०"

+++

 

तासु वैष्टम्भम् । 

वैष्टम्भेन वै देवा असुरानेभ्यो लोकेभ्यो निष्टभ्य स्व आयतने सत्रमासत । 

वैष्टम्भेनैव द्विषन्तं भ्रातृव्यमेभ्यो लोकेभ्यो निष्टभ्य स्व आयतने
सत्रमास्ते य एवं वेद । 

नैष्टम्भं ह वै नामैतत् । 

तद्वैष्टम्भमित्याख्यायते । 

उदरं वा एतदहः । 

अन्नमेतद्यद्वैष्टम्भम् । 

तद्यदत्र वैष्टम्भं क्रियते मध्यत एवैतदात्मनोऽन्नाद्यं दधते । 

तस्मादु हेदं पुरुषोऽन्नेन विष्टब्ध इव । 

तरणिरित्सिषासती

ति प्रज्ञाता स्तोत्रिया भवन्ति । 

तासु रौरवं त्रिरूपं त्रिपरिष्टोभं तृतीयस्याह्नो रूपम् । 

अग्निर्वै रुरू । रुद्रो ऽग्निः । 

यस्मात्पशवोऽपक्रामन्त्यग्निरेव तस्मात्पशूनपक्रमयति । 

अथ यं पशव उपनमन्त्यग्निरेव तस्मै पशूनुपनमयति । 

आग्नेयास्सत्रिण स्वैवैभ्यो देवता पशूनवरुन्द्धे । 

तदैळमच्छावाकसाम भवति । 

पशवो वा इळा । 

पशुष्वेवैतत्प्रतितिष्ठन्ति ५०
