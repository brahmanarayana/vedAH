+++
title = "०४८"

+++

 

यद्द्याव इन्द्र ते शतं शतं भूमीरुत स्युः । 

न त्वा वज्रिन्सहस्रं सूर्या अनु

इति यद्वै शतवत्सहस्रवत्तज्जगत्यै रूपम् । 

जागतमेतदहः । 

न जातमष्ट रोदसी

इतीमे ह वाव रोदसी । 

एते एवैतदभिवदति । 

आ पप्राथ महिना वृष्ण्या वृषन्विश्वा शविष्ठ शवसे

ति विश्ववतीर्भवन्ति । 

वैश्वदेवं ह्येतदहः । 

अस्मं अव मघवन्गोमति व्रजे वज्रिञ्चित्राभिरूतिभिर्

इति गोमतीः पशुमतीर्भवन्ति पशूनामेवावरुद्ध्यै । 

पशवो ह्येतदहः । 

तासु वैरूपम् । 

संवत्सरो वै विरूपो । विरूपा ऋतवो । विरूपा अर्धमासाः । 

तद्यत्पञ्चनिधनं पञ्च ह्यृतवो । यद्द्वादशनिधनं द्वादश हि मासा ।
यद्दिग्वदाक्रमणावत्तेन । यद्विश्ववद्वैश्वदेवं
ह्येतदहः । 

प्रजननं वा एतद्वैरूपम् । 

तद्यत्तृतीयेऽहन्क्रियते चतुर्थस्याह्नः प्रजात्यै । 

यद्देवा अभवंस्तदसुरा अभवन् । 

ते देवा अश्वा अभवंस् । तदसुरा नान्ववायन् । 

ततो वै देवा अभवन् । परासुराः । 

भवत्यात्मना परास्य द्विषन्भ्रातृव्यो भवति य एवं वेद ४८
