+++
title = "०२६"

+++

 

वासिष्ठं तु कार्यतरमाहुः । 

क्षत्रमेतद्यत्पार्थं । क्षत्रमेतद्यत्सोमसामनी । क्षत्रमेतदहः । क्षत्रं
तेन यदैन्द्रं । क्षत्रं तेन यत्त्रैष्टुभं । क्षत्रं तेन यद्बार्हतं ।
क्षत्रं तेन यत्पञ्चदशस्तोमः । 

एकधैव क्षत्रं भवति । 

तद्यत्पुरस्ताद्यौक्ताश्वं भवति वासिष्ठमुपरिष्टादृषिसामनी ब्रह्मण एव स
विवधतायै । 

ब्रह्म क्षत्रेण समद्याम्यसदिति । 

वसिष्ठो वै जीतो हतपुत्रोऽकामयत बहुः प्रजया पशुभिः प्रजायेयेति । 

स एतत्सामापश्यत् । 

तेनास्तुत । 

ततो वै स बहुः प्रजया पशुभिः प्राजायत । 

तदेतत्प्रजननं साम । 

बहुः प्रजया पशुभिः प्रजायते य एवं वेद । 

यदु वसिष्ठोऽपश्यत्तस्माद्वासिष्ठमित्याख्यायते । 

अथ बृहत् । 

वर्ष्म वै बृहत् । 

वर्ष्मण्येवैतत्प्रतितिष्ठन्तो यन्ति । 

अथ वामदेव्यम् । 

पशवो वै वामदेव्यम् । 

पशुमन्त एव भवन्त्येनेन तुष्टुवानाः । 

अथ श्यैतं । साम्नोर्विवाहो यज्ञस्य सन्ततिः । 

एकं वावाहस्तद्यत्

त्वामिदा ह्यो नर

इति भवति । 

तेनैव द्वितीयमहः क्रियते २६
