+++
title = "२३५"

+++

 

ततः पशवोऽसृज्यन्त । 

ये प्रथमेऽसृज्यन्त । त इम एतर्हितनाः पशवः । 

तदु हैव हिरण्यशृङ्गीर्द्व्यूध्नीरनूदेयुः । 

तदु हैव हिरण्यचण्डातकौ वसानेऽप्सरसावनूदेयतुः । 

ते गृहपतिरभिदध्यौ । 

स होवाअ मम वा इमे । येऽहं मम गार्हपत्येऽवारुत्सि । 

गृहपतेर्वाव सर्वर्द्धिरिति । 

नेति होचतुस्सनक-नवकौ । पशुकामस्त्वमासिष्ठाः । 

ते तवैते पशवः । 

जनिकामावावम् । 

तयोरावयोरिमे जाये इति । 

तद्धैव संवदमानेष्वन्यतरामभिपेदे । 

सा ह प्रतिजघ्ने । 

सैषा यस्या एतत्कबलिकमिव । 

अथ हान्यतरा विसिष्मिये । 

सैषा हरिणिका । 

तस्मादेते पशून्सेवते पश्वाजानेहि । 

अथ हेमा हिरण्यशृङ्गीर्द्व्यूध्नीर्यत एवोदेयुस्तत्पुनरभ्यवदुद्रुवुरनृतं
गृहपतिरकृत् । 

न वै वयं तस्य स्मो योऽनृतं करोतीति । 

ता हैता अप्यद्य क्रूरर्षभा विभिन्दुके शारीर्भूता वेदयन्ते । 

काण्वायनौ ब्रह्मण्यस्पर्धेतां मेधातिथिश्च त्रिशोकश्च । 

तावब्रूतामेह्यग्निं समिद्धमत्ययावेति । 

तावग्निं समिद्धमत्यैताम् । 

उपर्युपर्येव त्रिशोकोऽत्यैद् । अथैतरस्य पक्ष्माण्युदौषत् । 

तमब्रवीदजैषं त्वेति । 

नेत्यब्रवीद् । असुरीप्त्र एव त्वमसि देवता एव त्वया संस्पृष्टं
नाचीकमन्तेति । 

तौ वा -एह्यपोऽत्ययावेति । 

तौ ह रथस्यां विष्यण्णामत्यैताम् । 

उपत्युपत्येव त्रिशोकोऽत्यैद् । अथेतरस्य पवी अत्रायेताम् । 

तदेवार्द्र पवि रथस्पायै । 

तमब्रवीदजैषं त्वेति । 

नेत्यब्रवीद् । असुरीपुत्र एव त्वमसि । 

देवता एव त्वया संस्पृष्टं नाचीकमन्तति । 

तौ वा -एहि पशूनुत्सृजावहा इति २३५
