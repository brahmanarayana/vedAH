+++
title = "०२८"

+++

 

यस्ते मदो वरेण्य

इत्यार्भवस्य पवमानस्य मद्वतीर्गायत्र्\! यो भवन्ति । 

रसो वै मदः । 

धीतमिवैतद्यत्तृतीयं सवनम् । 

तद्यदेता मद्वतीर्भवन्ति रसमेवास्मिन्नेतद्दधत्यैवैनदेतेन प्याययन्ति । 

तेना पवस्वान्धसेत्यन्धस्वतीर्भवन्त्यन्नं वा अन्धोऽन्नाद्यस्यैवावरुद्ध्यै
। 

जघ्निर्वृत्रममित्रियम्

इति त्रैष्टुभं रूपम् । 

यद्वै घ्नद्वत्तत्त्रिष्टुभो रूपम् । 

क्षत्रं हि त्रिष्टुप् । 

सम्मिश्लो अरुषो भुवस्सूपस्थाभिर्न धेनुभिर्

इति प्रद्रुतमिव वा इत एतदहर्यद्बार्हतम् । 

अदो हि बृहत् । 

तद्यत्सूपस्थाभिरित्यह्न एवोपस्थित्यै । 

तासु गायत्रमुक्तब्राह्मणम् । 

अथ हाविष्मतं परिष्टोभवद्बहिर्निधनं बार्हतम् । 

तस्माद्बार्हतेऽहन्क्रियते । 

हविष्मांश्च वै हविष्कृच्चाङ्गिरसावङ्गिरसां स्वर्गं लोकं यताम् ।
अहीयेताम् । 

तावकामयेतामनूत्पतेव स्वर्गं लोकं यताम् । अहीयेताम् । 

तावकामयेतामनूत्पतेव स्वर्गं लोकमिति । 

तौ तपोऽतप्येताम् । 

तावेते सामनी अपश्यताम् । 

ताभ्यामस्तुवताम् । 

तौ स्तुत्वेव हविष्मते हविष्कृत इत्येव स्वर्गं लोकमनूदपतताम् । 

पशवो ह खलु वै हविष्मन्तः । पशवो हविष्कृतः । 

पशून्वाव तौ तदेताभ्यामवारुन्धेताम् । 

तैरु पशुभिरिष्ट्वा स्वर्गमेव लोकमगच्छताम् । 

ते एते पशव्ये स्वर्ग्ये सामनी । 

अव पशून्रुन्द्धे गच्छति स्वर्गं लोकं य एवं वेद २८
