+++
title = "२५८"

+++

 

अथ यशः । 

यशसा वै देवा यशोऽभवन् । 

यशोऽसामेति सत्रमासते । 

यश एव भवन्ति । 

तच्छ्रीर्वै यशः । 

अश्नुते श्रियं य एवं वेद । 

तदु सप्तत्रिंशदक्षराणधनं भवति । 

षट्त्रिंशदक्षरा वै बृहती । 

बृहती स्वर्गो लोकः । 

असावादित्यस्सप्तत्रिंशः । 

एतस्मिन्नेव तत्स्वर्गे लोकेऽन्ततः प्रतितिष्ठन्ति । 

तस्यो एतां कल्याणीमाशिषमन्तत आशासत

आयुर्विश्वायुर्विश्वं विश्वमायुरशीमही

ति । 

तयैवैतत्समृध्योदृचमश्नुवते । 

अथ शुल्कः । 

शुल्केन वै देवाश्शुल्कोऽभवन् । 

शुल्कोऽसामेति सत्रमासते । 

शुल्क एव भवन्ति । 

तच्छ्रीर्वै शुल्कः । 

अश्नुते श्रियं य एवं वेद । 

तद्वेवाचक्षत आश्वमिति । 

देवा वै स्वर्गकामास्तपोऽतप्यन्त । 

त एतत्सामापश्यन् । 

तेनास्तुवत । 

ततो वै ते स्वर्गं लोकमाश्नुवत । 

तदेतत्स्वर्ग्यं साम । 

अश्नुते स्वर्गं लोकं य एवं वेद । 

अथ भर्गः । 

भर्गेण वै देवा भर्गोऽभवन् । 

भर्गोऽसामेति सत्रमासते । 

भर्ग एव भवन्ति । 

तच्छ्रीर्वै भर्गः । 

अश्नुते श्रियं य एवं वेद । 

अथाभिशवमुभयाभीशुतायै । 

यथा हैकाभीशुना यायादेवं तद्यदन्यतरद् । अथ यथोभयाभीशुना यायादेवं तद्यदुभे
। 

एताभ्यां वै द्वादशरात्रोऽरिष्टस्सङ्गृहीत एति । 

अरिष्टेन सङ्गृहीतेन द्वादशरात्रेण पाप्मानं तरति श्रियमश्नुते य एवं वेद
२५८
