+++
title = "०४३"

+++

 

तासु पौरुमुद्गम् । 

इळावान्पवमानः पौरुमुद्गेन क्रियते । 

पुरुमुद्ग आङ्गिरसः पशुकामस्तपोऽतप्यत । 

स एतत्सामापश्यत् । 

तेनास्तुत । 

स एतामिळामुपैत् । 

पशवो वा इळा । 

ततो वै स पशूनवारुन्ध । 

तदेतत्पशव्यं साम । 

अब पशून्रुन्धे बहुपशुर्भवति य एवं वेद । 

यदु पुरुमुद्ग आङ्गिरसोऽपश्यत्तस्मात्पौरुमुद्गमित्याख्यायते । 

देवाश्च वा असुराश्चाधि समुद्र मस्पर्धन्त । 

ते देवा अकामयन्त पूर्व एवासुरान्समुद्रे मज्जयेमेति । 

त एतत्सामापश्यन् । 

तेनास्तुवत । 

तेनासुरान्पूर्वेऽमज्जयन् । 

तद्यत्पूर्वेऽमज्जयंस्तद्वेव पौरुमुद्गस्य पौरुमुद्गत्वम् । 

पूर्व एव द्विषन्तं भ्रातृव्यं मज्जयति य एवं वेद । 

तेषामु यो य एवोदमज्जत्तस्यैतेनैव साम्ना प्राघ्नन् । 

तदु भ्रातृव्यहा । 

कस्मादेतत्सामाहू रक्षोहेति । 

रक्षांसीव वा एतत्तानघ्नन् । 

हन्ति द्विषन्तं भ्रातृव्यम् । अव रक्षः पाप्मानं हते य एवं वेद ४३
