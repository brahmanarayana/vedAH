+++
title = "३२६"

+++

 

एकं वावेदमग्रेऽक्षरमासीद्वागेव । 

साकामयत बह्व्यसानि । प्रजायेय । भूमानं गच्छानि । यज्ञं तनवा इति । 

सा स्वाहा स्वाहा स्वाहेत्येव द्वादशकृत्वोऽजुहोत् । 

सा त्रिंशतं त्रिंशतमेवासिनोत् । 

त्रिंशदक्षरो एवात्मनाभवत् । 

तस्यै पश्चेवाक्षरे उपोदसर्पताम् । 

सैवैषानुष्टुबभवत् । 

तस्मादेतद्योषितः पश्चेव स्तनावुपोत्सर्पतः । 

सैषा विराडेव स्तनिनी । 

सा यत्तद्द्वादशकृत्वोऽजुहोदेतानेव तद्द्वादश मासोऽसृजत । 

तान्येवैतानि द्वादशाहस्य द्वादशाहान्यभवंस् । त एव चतुर्विंशतिरर्धमासा
अभवंस्तान्येव सप्त च शतानि विंशतिं चाहोरात्राण्यभवन् । 

सैतं संवत्सरं यज्ञमसृजत । 

एष ह वाव यज्ञो यस्संवत्सरः । 

सा नावेद्यज्ञं वा असृक्षीति । 

किमु चिदसृक्षीत्येवामन्यत । 

तां मोदः प्रत्यागच्छत् । 

ततोऽवेद्यज्ञं वा असृक्षीति । 

सैक्षत यमिदं यज्ञमसृक्षि हन्तैनमात्मन एवाधि तनवा इति ३२६
