+++
title = "१६४"

+++

 

अथ मधुश्च्युन्निधनं बार्हतम् । 

तस्माद्बार्हतेऽहन्क्रियते -अथोऽन्तो वै रसानां मध्वन्त स्वर्गो लोकानाम्
। अन्त एतदहरन्त्येन साम्नान्त्यं स्वर्गं लोकमश्नवामहा इति । 

अथ क्रौञ्चे । 

क्रुङ्ङाङ्गिरस ईष्यमिवाहरविन्दत् । 

ईष्यमिवैतदहर्यत्षष्ठम् । 

तस्मात्षष्ठेऽहनि क्रियेते । 

ते उ एवाचक्षत उद्वच्च शाम्मदं चेति । 

उद्वता वै देवा ऊर्ध्वा स्वर्गं लोकमुदक्रामन् । 

यदूर्ध्वा स्वर्गं लोकमुदक्रामंस्तदुद्वत उद्वत्त्वम् । 

तदेतद्स्वर्ग्यं साम । 

ऊर्ध्व एवैतेन स्वर्गं लोकमुत्क्रामति य एवं वेद । 

अथ शाम्मदम् । 

देवेभ्यो वै विजिग्यानेभ्य इमे लोका बिभ्यतो व्युदक्रामन् । 

तेऽकामयन्ताभि न इमे लोका आवर्तेरन् । 

नास्मदपक्रामेयुरिति । 

त एतत्सामापश्यन् । 

तेनास्तुवत । 

ततो वै तानिमे लोका अभ्यावर्तन्त । 

तत एभ्योऽनपक्रामिणोऽभवन् । 

तेऽब्रुवञ्छं वै न इमे लोका अमादिषुरिति । 

तदेव शाम्मदस्य शाम्मदत्वम् । 

शमस्मा इमे लोका मदन्त्यभ्येनमिमे लोका आवर्तन्ते । 

नास्मादिमे लोका अपक्रामन्ति य एवं वेद । 

तदूर्ध्वेळं भवति बृहतो रूपं बार्हतेऽहन् । 

तेन वै रूपसमृद्धम् । 

अया पवा पवस्वैना वसूनि मांश्चत्व इन्दो सरसि प्र धन्व । 

ब्रध्नश्चिद्यस्य वातो न जूतिं पुरुमेधश्चित्तकवे नरं धात्

इति रूति रेवतीनां रूपम् १६४
