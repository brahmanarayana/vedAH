+++
title = "२०३"

+++

 

ऋषयो वै सत्रादुत्थायायन्त आयुञ्जानाः । 

ते होचुरेत किं चिदेव यक्षं पश्यामेति । 

ते होचुरकूपारो वा अयं कश्यपस्समुद्रे ऽन्तर्महद्यक्षम् । 

एत तं पश्यामेति । 

तं हान्वभ्यवेयुः । 

तेभ्यो ह नाविरास । 

ते होचुरेतेन्द्र मेव स्तवाम स वावास्येशे । 

स एव न इमं दर्शयिष्यतीति । 

तेऽत्रिमब्रुवन्नृषे । त्वं स्तुतादिति । 

स एतमत्रिस्तृचमपश्यत् । 

तेनैनमुपायन्

यदिन्द्र चित्र म इह नास्ति त्वादातमद्रि वः । 

राधस्तन्नो विदद्वस उभयाहस्त्या भर 

इति । 

स हेक्षाञ्चक्रे महद्बत म ऋषयो याचन्ति । 

उभयाहस्त्या भरे

ति वा आहुरिति । 

यत्ते दिक्षु प्रराध्यं मनो अस्ति श्रुतं बृहत् । 

तेन दृढा चिदद्रि व आ वाजं दर्षि सातये 

इति । 

स हेक्षाञ्चक्रे दृढं बत म ऋषयो याचन्ति । 

न हाजज्ञावकूपारं दिदृक्षन्त इति । 

यन्मिन्यसे वरेण्यमिन्द्र द्युक्षं तदा भर । 

विद्याम तस्य ते वयमकूपारस्य दावने 

इति । 

स हाजज्ञावकूपारं वै दिदृक्षन्त इति । 

तं ह पदोदस्यन्नुवाचेदमेव मेदमृषयो महदिवोभयाहस्त्या भरे

त्यवोचन्निति । 

तमपश्यन् । 

ता एताः कामसनय ऋचः । 

एतं वै ते काममकामयन्त । 

स एभ्यः कामस्समार्ध्यत । 

यत्काम एवैताभिरृग्भि स्तुते । समस्मै स काम ऋध्यते २०३
