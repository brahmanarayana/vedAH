+++
title = "१६६"

+++

 

अथ यज्ञायज्ञीयमुक्तब्राह्मणम् । 

अथैता द्विपदो भवन्ति । छन्दसामयातयामताया अवरुद्ध्यै । 

यातयामानि वा एतर्ह्यहानि छन्दांसि । द्विपद एवायातयाम्नीः । 

ता यदत्र क्रियन्ते तेनैवैतदहरयातयाम क्रियते । 

तद्ध स्म केशी दार्भ्य उपगायति 

सर्वदैव गिरौ भद्र मपि पर्णेन जीवति । 

यदावसं न विन्दति तदाशा उपधावति 

इति । 

यादृगिव स्युरेव ब्राह्मणास्तादृगिदं यूयं कुरुथाप्तेषु छन्दस्सु द्विपद
इति । 

पशवो वै पृष्ठ्यष्षडहः । पुरुष छन्दसां द्विपदः । 

ता यदत्र क्रियन्ते पुरुषमेव तत्पशुष्वध्यूहन्ति । 

तस्मात्पुरुष उपरिष्टात्पशूनधीव तिष्ठति । 

अथो स्वर्ग एष लोको यत्पृष्ठ्यष्षडहो । यजमान एष निदानेन यद्द्विपदः । 

ता यदुपरिष्टात्पृष्ठ्यस्य षडहस्य पर्यूहन्ति यजमानमेव तत्स्वर्गे लोके
समुदूहन्ति १६६
