+++
title = "०५६"

+++

 

श्रुधी हवं तिरश्च्या

इति तैरश्चम् । 

ऊर्ध्वान्वा अन्ये लोकान्देवाश्चर्षयश्चाजयन् । 

अथ तिरश्चिराङ्गिरसोऽकामयत तिरश्चोऽहं लोकाञ्जयेयं । येनेमा आप स्यन्दन्ते
। येनायं वायुः पवते । येनासाबादित्य एति । येन चन्द्र मा येन
नक्षत्राणीति । 

स एतत्सामापश्यत् । 

तेनास्तुत । 

तेन तिरश्चो लोकानजयद् । येनेमा आप स्यन्दन्ते । येनायं वायुः पवते ।
येनासावादित्य एति । येन चन्द्र मा येन नक्षत्राणि । 

ऊर्धान्ह वा अन्यैः कर्मभिर्लोकाञ्जयन्ति । 

अथैतेन तिरश्च उभयाँ ल्लोकान्सध्रीचः । 

जयति तिरश्चश् । चोर्ध्वांश्च य एवं वेद । 

तिरश्चिर्हाङ्गिरसश्चकमेऽव वीरांश्च पशूंश्च रुन्धीयेति । 

स एतत्सामापश्यत् । 

तेनास्तुत । 

श्रुधी हवं तिरश्च्या इन्द्र यस्त्वा सपर्यति । 

सुवीर्यस्य गोमतो रायस्पूर्धि महं असि 

इत्येव वीरांश्च पशूंश्चावरुन्द्धे । 

तदु वीराणां च पशूनां चावरुद्धिः । 

अव वीरांश्च पशूंश्च रुन्द्धे य एवं वेद । 

यदु तिरश्चिराङ्गिरसोऽपश्यत्तस्मात्तैरश्चमित्याख्यायते । 

देवान्वै स्वर्गं लोकं यतो रक्षांस्यन्वसचन्त । 

तेऽकामयन्ताप रक्षांसि हनीमहीति । 

त एतत्सामापश्यन् । 

तद्देवपुरामेव कृत्वा तिर्यक्पर्यौहन् । 

तेन रक्षांस्यपाघ्नत । 

तदु रक्षसामपहतिः । 

अप रक्षः पाप्मानं हते य एवं वेद । 

तदैळमच्छावाकसाम भवति । 

पशवो वा इळा पशुष्वेवैतत्प्रतितिष्ठन्ति ५६
