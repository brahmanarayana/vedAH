+++
title = "१३७"

+++

 

पवस्व देववीरती

ति दशर्चस्य प्रभृतिर्भवत्यति प्रादेति वा आहुरुपस्थितम् । 

उपस्थितमिवैतदहः । 

पवित्रं सोम रंह्या । 

इन्द्र मिन्दो वृषा विश 

इति वृषण्वतीर्भवन्ति बृहतो रूपम् । 

बार्हतमेतदहः । 

आ वच्यस्व महि प्सर

इति आवतीर्भवन्त्यनतिपादायैव । 

अन्तमिव ह्येतर्हि गच्छन्ति । 

षडहान्नेत्पराञ्चोऽतिपद्यामहा इति । 

अधुक्षत प्रियं मध्विति यद्वै महानाम्नीनां दुग्धं पयस्ता रेवतयोऽभवन् । 

महानाम्नीनां वा एतद्दुग्धं पयो यद्रे वतयः । 

महान्तं त्वा महीरन्विति त्रयस्त्रिंशो वै स्तोमो महान् । 

तमेवैतद्रे वतयः । 

आपो अर्षन्ति सिन्धवः । 

यद्गोभिर्वासयिष्यसे 

समुद्रो अप्सु मामृजे विष्टम्भो धरुणो दिवः । 

सोमः पवित्रे अस्मयुः 

इत्यप्सुमतीर्भवन्ति । 

आपो ह्येतदहः । 

अचिक्रदद्वृषा हरिर्

इति वृषण्वतीर्भवन्ति बृहतो रूपम् । 

बार्हतं ह्येतदहः । 

महान्मित्रो न दर्शत

इति महद्ध्येतदहर्यत्त्रयस्त्रिंशम् । 

गिरस्त इन्द्र ओजसा मर्मृज्यन्ते अपस्युवः । 

याभिर्मदाय शुम्भसे 

तं त्वा मदाय घृष्वय उ लोककृत्नुमीमहे । 

तव प्रशस्तये महे 

गोषा इन्दो नृषा अस्यश्वसा वाजसा उत । 

आत्मा यज्ञस्य पूर्व्यः 

इति गोमतीः पशुमतीर्भवन्ति पशूनामेवावरुद्ध्यै । 

पशवो ह्येतदहः । 

अस्मभ्यमिन्दविन्द्रि यं मधोः पवस्व धारया । 

पर्जन्यो वृष्टिमं इव 

इति दशर्चं भवति दशाक्षरा विराड् । अन्नं विराड् विराज
एवान्नाद्यस्यावरुद्ध्यै १३७
