+++
title = "२००"

+++

 

तं ह बबाधे मल्लोऽसीति । 

स होवाच मघवन्मामुया भूम । 

तेभ्यो वै नस्त्वं तद्देहि । येन वयं जीवाम । 

त्वद्वै वयं जाता स्म इति । 

स वा एतानन्तरांसयोः पांसून्प्रध्वंसयस्वेति । 

तान्ह प्रध्वंसयाञ्चक्रे । 

ते हैव रजसश्च रजीयांसश्च नाम महाञ्जनपद उत्तस्थौ । 

तेषां ह राजास । 

तस्य होपगुस्सौश्रवसः पुरोहित आस । 

स होवाच मा कश्चन यष्ट । 

यो म ईशायां यजते । ज्येयस्सः । 

न वै देवा अहुतस्यादन्ति । 

न पर्णाहुतिश्च न होतव्येति । 

स हेन्द्र उपगुं सौश्रवसमेत्योवाच याजयानि त्वेति । 

स होवाच न वा इह यजन्ते । 

यो वा इह यजेत । जिनीयुर्वै तमिति । 

तं ह लोकं लोकं दर्शयाञ्चकारेममिमं वै लोकमिष्ट्वा जयतीति । 

स हेक्षाञ्चक्रेऽपि त्यं जिनन्तु । 

हन्त यजा इति । 

तं होवाच याजय मेति । 

तं ह याजयाञ्चकार । 

स्वयमेव सदोहविर्धाने उत्तस्थतुः । 

उल्खले सोममभिषुषाव । 

स होवाचारादेव कुत्सादिहागहीति । 

स ह कुत्समेवोपेयाय । 

तं होवाच कमयज इति । 

उपगुमिति । 

एतमुपगुं जिनीतेति २००
