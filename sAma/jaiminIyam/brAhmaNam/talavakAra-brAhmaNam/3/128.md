+++
title = "१२८"

+++

 

अथ ह च्यवनो भार्गवः पुनर्युवा भूत्वागच्छच्छर्यातं मानवम् । 

तं प्राच्यां स्थल्यामयाजयत् । 

तदस्मै सहस्रमददात् । 

तेनायजत । 

एतद्वै तच्च्यवनो भार्गव एतेन साम्ना स्तुत्वा पुनर्युवाभवत् । कुमारीं
जायामविन्दत । सहस्रेणायजत । 

एते वा एतस्मिन्सामन्कामा । एतानेव कामानवरुन्द्धे । 

यत्काम एवैतेन साम्ना स्तुते । समस्मै स काम ऋध्यते । 

अथो ह स्मैतेनैव साम्ना च्यवनो भार्गवो यद्यदशनं चकमे तत्तद्ध स्म
सरस्वत्यै शैशवादुदचति । 

तद्वन्नाद्यस्यावरुद्धिस्साम । 

अवान्नाद्यं रुन्द्धेऽन्नाद श्रेष्ठ स्वानां भवति य एवं वेद । 

यदु च्यवनो भार्गवोऽपश्यत्तस्माच्च्यावनमित्याख्यायते । 

प्राणा शिशुर्महीनाम्

इति पशुरूपमेवैतदुपागच्छन्ति । 

पशूनां वै शिशुर्भवति । 

तासु क्रोशं । भ्रातृव्यहा सेन्द्रं साम । 

हन्ति द्विषन्तं भ्रातृव्यमास्येन्द्रो हवं गच्छति य एवं वेद । 

तदैळं भवति पशवो वा इळा । 

पशव एतदहः पशुनामेवावरुद्धयि १२८
