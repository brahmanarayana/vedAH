+++
title = "२२३"

+++

 

अथ सुरूपं रूपस्यैव समृद्ध्यै । 

आङ्गिरसो वै तपस्तेपानास्ते रूपेण वर्चसा व्यार्ध्यन्त । 

तेऽकामयन्त सं रूपेण वर्चसर्ध्येमहीति । 

त एतत्सामापश्यन् । 

तेनास्तुवत । 

ततो वै ते सं रूपेण वर्चसार्ध्यन्त । 

तेऽब्रुवन्सुरूपा वा अभूमेति । 

तदेव सुरूपस्य सुरूपत्वम् । 

सं रूपेण वर्चसर्ध्यते य एवं वेद । 

सुरूप आङ्गिरसः पशुकामस्तपोऽतप्यत । 

स एतत्सामापश्यत् । 

तेनास्तुत । 

स एतामिळामुपैत् । 

पशवो वा इळा । 

ततो वै स पशूनवारुन्द्ध । 

तदेतत्पशव्यं साम । 

अव पशून्रुन्द्धे बहुपशुर्भवति य एवं वेद । 

यदु सुरूप आङ्गिरसोऽपश्यत्तस्मात्सुरूपमित्याख्यायते । 

प्रजापतिः पशूनसृजत । 

तेषां सृष्टानां रूपाणि न प्राज्ञायन्त । 

स एतानि सुरूपाणि सामान्यपश्यत् । 

तैरेषां रूपाण्यदधात् । 

तत्सुरूपाणां सुरूपत्वम् । 

रूपण्वतः पशूनवरुन्द्धे य एवं वेद । 

अर्कसामानो वै छन्दोमास्सुरूपरूपाः । 

सामन्वद्भी रूपण्वद्भिश्छन्दोमै स्तुते य एवं वेद । 

तत्पुनर्नितुन्नं छन्दो भअति । 

यत्र यत्र वै देवा छन्दसां रसमन्वविन्दंस्तत्पुनर्नितुन्नमकुर्वंस् ।
तत्पुनरभ्याघ्नन् । 

धीता इवैते यच्छन्दोमास्तृतीयसवनायतनाः । 

धीतमिव वै तृतीयसवनम् । 

तद्यत्पुनर्नितुन्नं छन्दो भवति रसमेवैतच्छन्दोभेषु दधति । 

रसस्यैवैषानुवित्तिः २२३
