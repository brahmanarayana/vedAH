+++
title = "१६२"

+++

 

तासु दीर्धं बृहतामेकम् । 

एतेन ह वा एतदहर्बार्हतं क्रियते । 

देवा वै स्वर्गकामास्तपोऽतप्यन्त । 

त एतत्सामापश्यन् । 

तेनास्तुवत । 

तदेनान्दीर्घमेव भूत्वा स्वर्गं लोकमवहत् । 

तेऽब्रुवन्स्वर्गं लोकं गत्वा दीर्घं वाव नो भूत्वेदं साम स्वर्गं
लोकमवाक्षीदिति । 

तदेव दीर्घस्य दीर्घत्वम् । 

तदेतत्स्वर्ग्यं साम । 

अश्नुते स्वर्गं लोकं य एवं वेद । 

तं वः सखायो मदाये

ति मद्वतीर्भवन्ति । 

अभिपूर्वमेवैतत्तृतीयसवने रसं मदं दधति । 

पुनानमभि गायत । 

शिशुं न हव्यै स्वदयन्त गूर्तिभिः 

इति पशुरूपमेवैतदुपगच्छन्ति । 

पशूनां वै शिशुर्भवति । 

सं वत्स इव मातृभिरिन्दुर्हिन्वानो अज्यत

इति गोमतीः पशुमतीर्भवन्ति पशूनामेवावरुद्ध्यै । 

पशवो ह्येतदहः । 

देवावीर्मदो मतिभिः परिष्कृत

इति परिवतीर्भवन्त्यन्तस्य रूपम् । 

अन्तो ह्येतदहः १६२
