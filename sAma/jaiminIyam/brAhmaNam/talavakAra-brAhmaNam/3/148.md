+++
title = "१४८"

+++

 

अथेषोवृधीयं बहिर्निधनं बार्हतम् । 

तस्माद्बार्हतेऽहन्क्रियते । 

इषो वै षष्ठमहर् । वृधे सप्तमम् । 

षष्ठाद्वा अह्नस्सप्तममहः प्रजातम् । 

तद्यदिष इति षष्ठादेवैतदह्नस्सप्तममहः प्रजनयन्ति । 

यद्वृध इत्यवर्धन्त इव ह्येतर्हि । 

प्रजापतिः प्रजा असृजत । 

ता अनशना-अनशना असृजत । 

ता अशनायन्तीरन्यान्यामादन् । 

स प्रजापतिरैक्षत कथं नु म इमाः प्रजा नाशनायेयुरिति । 

स एतत्सामापश्यत् । 

तेनैना इषोवृधीय इत्येवाभ्यमृशत् । 

ता अस्येषा समक्ता अवर्धन्त । 

तदेवेषोवृधीयस्येषोवृधीयत्वम् । 

इषा हैवास्य समक्ता भार्या वर्धन्ते य एवं वेद । 

तच्चतुरक्षरणिधनं भवति चतुष्पदा वै पशवः । 

पशव एतदहः पशूनामेवावरुद्धयि १४८
