+++
title = "०९५"

+++

 

तौ वै पृच्छावहा इति । 

तौ हेक्ष्वाकूनेव प्रश्नमेयतुः । 

ते हेक्ष्वाकव ऊचुर्यो वाव रथं सङ्गृह्णाति स रथस्येशे । 

त्वमेव हन्तासीति वृशमेव पराब्रुवन् । 

सोऽकामयतोदित इयां । गातुं नाथं विन्देय । 

समयं कुमारो जीवेदिति । 

स एतत्सामापश्यत् । 

तेनैनं समैरयद्

आ ते दक्षं मयोभुवम्

इति । 

प्राणा वै दक्षाः । 

प्राणानेवास्मिंस्तददधात् । 

वह्निमद्या वृणीमहे । 

पान्तमा पुरुस्पृहमा मन्द्र मा वरेण्यमा विप्रमा मनीषिणम् । 

पान्तमा पुरुस्पृहमा रयिमा सुचेतनमा सुक्रतो तनुष्वा । 

पान्तमा पुरुस्पृहमिति । 

पान्तो वै पुरुषः । 

तदेनं तत्समैरयत् । 

तदेतद्भेषजं प्रायश्चित्तिस्साम । 

भेषजं वै तत्प्रायश्चित्तिमकुरुत । 

भेषजमेवैतेन प्रायश्चित्तिं कुर्वते । 

तदु कामसनि । 

एतं वै स काममकामयत । 

सोऽस्मै कामस्समार्ध्यत । 

यत्काम एवैतेन साम्ना स्तुते । समस्मै स काम ऋध्यते ९५
