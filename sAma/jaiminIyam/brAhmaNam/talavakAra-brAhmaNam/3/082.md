+++
title = "०८२"

+++

 

तासु सैन्धुक्षितम् । 

सिन्धुक्षिद्वा अन्तं वाचोऽपश्यत् । 

वाचमेतेनाह्ना समिच्छन्ति तामेवैतत्संविन्दन्ति । 

सिन्धुक्षिद्वै भारतो राजा ज्योगपरुद्धश्चरन्सोऽकामयताव स्व ओकसि
गच्छेयमिति । 

सिन्धुं हैव चचार । 

सास्य सिन्धुक्षित्ता । 

स एतत्सामापश्यत् । 

तेनास्तुत । 

ततो वै सोऽव स्व ओकस्यगच्छत् । 

तदेतद्कामसनि साम । 

एतं वै स काममकामयत । 

सोऽस्मै कामस्समर्ध्यत । 

यत्काम एवैतेन साम्ना स्तुते समस्मै स काम ऋध्यते । 

तदु श्रीरेव राज्यम् । 

राज्यं वै स तदगच्छत् । 

अश्नुते श्रियं गच्छति राज्यं य एवं वेद । 

यदु सिन्धुक्षिद्भारतो राजापश्यत्तस्मात्सैन्धुक्षितमित्याख्यायते । 

वयमु त्वामपूर्व्ये

त्यपूर्वामिव ह्येतर्हि तन्वमगच्छन् । 

तासु सौभरं बृहतस्तेजः । 

व्यवप्लीनातीव वै वैराजं यज्ञम् । 

तत्सौभरेणोत्तभ्नुवन्ति बृहतस्तेजसा । 

तदूकारणिधनं भवति । 

एतद्वै प्रत्यक्षं बृहतो रूपं यदूकारो यदीकारः । 

तेन वै रूपसमृद्धम् । 

इममिन्द्र सुतं पिब ज्येष्ठममर्त्यं मदम्

इति ज्यैष्ठ्यमिव ह्येतर्ह्यगच्छन् । 

अथो तृतीयसवन एवैतद्र सं मदं दधति ८२
