+++
title = "१२९"

+++

 

पवस्व वाजसातय

इति वाजवतीरनुष्टुभो भवन्त्यन्नं वै वाजोऽन्नाद्यस्यैवावरुद्ध्यै । 

पवित्रे धारया सुतः । 

इन्द्रा य सोम विष्णवे देवेभ्यो मधुमत्तमः 

इति वैष्णव्यो भवन्ति यज्ञो वै विष्णुर्यज्ञस्यैवारम्भाय । 

तासु गौरिवीतमुक्तब्राह्मणम् । 

अथाष्टेळः पदस्तोभ इळानामयातयामावरुध्यते । 

तेनो हास्मा एकशफाः पशवस्तिष्ठन्ते । 

प्रजापतिं प्रजास्समृजानं शीर्षतः पाप्मागृह्णात् । 

सोऽकामयताप पाप्मानं हनीयेति । 

स एतान्पदस्तोभानपश्यत् । 

तैरस्तुत । 

तैः पाप्मानमपाहत । 

तानपवेष्टयन्निव गायेत् । 

अपवेष्टयन्निव वै स तच्छीर्षतोऽग्रे पाप्मानमपजघ्ने । 

अपवेष्टयन्निवैव शीर्षतोऽग्रे पाप्मानमपहते य एवं वेद १२९
