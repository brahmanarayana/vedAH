+++
title = "१८९"

+++

 

अथ बृहत् । 

वर्ष्म वै बृहत् । 

वर्ष्मण्येवैतत्प्रतितिष्ठन्तो यन्ति । 

तद्गायत्रेऽहन्भवति । 

पुंसो वा एतद्रू पं यद्बृहत् । स्त्रियै गायत्री । 

तद्यदत्र बृहत्पृष्ठं भवति तेनैवैतदहर्मिथुनं क्रियते । 

अथ वामदेव्यम् । 

पशवो वै वामदेव्यम् । 

पशुमन्त एव भवन्त्येनेन तुष्टुवानाः । 

वयं घ त्वा सुतावन्त

इति सतोबृहतीराक्रमन्तेऽनपभ्रंशाय । 

तास्वभिनिधनं काण्वम् । 

तदाहुर्विरुद्धं वा एतद्ब्रह्मसाम्नो यदन्यतरद्रू पमभिवदतीति । 

तद्यदभीति भवति तेन रथन्तरस्य रूपान्न यन्ति । 

इन्द्रो वै वृत्रमजिघांसत् । 

स कण्वमुपाधावदृष उप त्वा धावाम । इह नोऽधिब्रूहीति । 

स एतत्कण्वस्सामापश्यत् । 

तेनास्तुत । 

ततो वा इन्द्रो वृत्रमहन् । 

हन्ति द्विषन्तं भ्रातृव्यं य एवं वेद । 

यद्वेवास्मा एतेन साम्ना कण्वोऽभीति वज्रमभ्यनदत् । तस्मादभिनिधनं
काण्वमित्याख्यायते । 

अथैता भवन्ति

नकिष्टं कर्मणा नशद्

इति । 

अति वा एतर्हि बृहती बृहतीं क्रामत्य् । अति ककुप्ककुमम् ।
अत्यनुष्टुबनुष्टुभम् । 

सैषा बृहती सती जगती सम्पद्यते । 

तेनातिक्रामति । 

सा अत्यष्टममहर्जिहीते । नवममहरभ्यारभते । प्रति षष्ठमपधावति १८९
