+++
title = "२७५"

+++

 

अथ यज्ञायज्ञीयमुक्तब्राह्मणम् । 

अथ दैवानीकम् । 

देवासुरा अस्पर्धन्त । 

ते देवा अकामयन्ताग्निनैवातीकेनासुराञ्जयेमेति । 

त एतत्सामापश्यन् । 

तेनास्तुवत । 

भद्रो नो अग्निराहुत

इत्यग्निमेवानीकमकुरुत । 

भद्रा रातिस्सुभग भद्रो अध्वरः । 

भद्रा उत प्रशस्तयः 

भद्रं मनः कृणुष्व वृत्रतूर्ये येना समत्सु सासहिः । 

इति समत्स्वेवैनानसहन्त । 

अव स्थिरा तनुहि भूरि शर्धताम्

इति यदेवैषां वीर्यं यद्बलमासीत्तदेतेनावाघ्नन् । 

वनेमा ते अभिष्टय

इत्येवैनानभ्यतिष्ठन् । 

ततो वै तेऽग्निनैवानीकेनासुरानजयन् । 

तदेव दैवानीकस्य दैवानीकत्वम् । 

तदेतद्विजिति भ्रातृव्यहा साम । 

विजियते हन्ति द्विषन्तं भ्रातृव्यं य एवं वेद २७५
