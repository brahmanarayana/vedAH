+++
title = "३५१"

+++

 

चन्द्र मा हैव सः । 

स उ हेव प्रजापतिः । 

तदेतत्परस्तादर्वाक्तेजो निर्मितं दीप्यमानं तिष्ठत्यग्निश्चेन्द्र श्च । 

तदिदमध्यात्मम् । 

या सा वागियं सा वाक्तामयं प्राण उपरिष्टादध्यास्ते । 

अथ यस्स प्रजानां जनयित ऋषभेऽन्नलोकेऽप्स्वन्तरयं स पुरुषः । 

ता एता समानीर्देवता इह चामुत्र च । 

ता एह गच्छन्ति । गच्छन्त्यमुत्र । 

या इमास्ता अमूर् । या अमूस्ता इमाः । 

ता ह योऽध्यात्ममुपास्ते स हानिदेवो भवति । 

तेषां हैतेष् । एं देवानां प्रजापतावात्मानस्सन्निहिताः । 

अथ हैषां प्राणानामस्मिन्पुरुष आत्मानस्सन्निहिताः । 

तमेतं पुरुषं परिगृह्य गोपायन्ति । 

तस्यैष श्लोक 

ऋषभो लोको महदेव यक्षं नैवास्मात्पूर्वं न परं बभूव । 

यं देवं देवाः प्राणाः पुरुषं परिगृह्य जाग्रति स वेद लोकं पुरुषं
महान्तमिति । 

इमं ह वाव तं देवं देवाः प्राणाः पुरुषं परिगृह्य जाग्रति । 

योऽयमक्षन्नन्त स हैष वामनः । 

स यो हैतं वामन इत्युपास्ते वामं वामं हैवैनमेषा देवताभिनेनीयते । 

एतस्माद्ध वा इदं राजन्यबन्धवो वामनं केन चिदवकाङ्क्षन्ति । 

एतस्यै ह देवतायै नाम्नोऽन्तिकमेनं विदुः । 

स हैष न जीर्यति । 

समावान्हैवैष यूनश्च जरसश्च । 

स हैष प्राणान्सङ्गृह्यावधूय शरीरं प्राणैस्सहोर्ध्व उत्क्रामति । 

एतेन ह वै प्रत्यूढानि मृत्युश्शरीराणि हरति । 

तस्यै हैतस्यै देवतायै यथा मृत्पिण्ड इषीकेऽधिहते स्यातामेवमेव हृदये
पादावधिहतौ । 

तौ यदाच्छिनत्यथ म्रियते । 

तदिदमप्यविद्वांस आहुराच्छेद्ध्यस्येति । 

स य एतदेवं वेदाजरसं हास्मादेषा देवता नोत्क्रामति । सर्वमायुरेति ३५१
