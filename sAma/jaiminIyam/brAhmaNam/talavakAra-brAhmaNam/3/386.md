+++
title = "३८६"

+++

 

तदाहुर्यत्त्रयोदश मासास्संवत्सरस्संवत्सरश्च चतुर्दशोऽथ केन त्रयोदशं च
मासमुपाप्नुवन्ति संवत्सरं च चतुर्दशमिति । 

अतिरात्राभ्यामिति ब्रूयात् । 

प्रायणीयेनातिरात्रेण त्रयोदशं मासमुपाप्नुवन्त्य् । उदयनीयेन संवत्सरं
चतुर्दशम् । 

तदाहुस्स वाद्य द्वादशाहं विद्यात् । स वा वेदेति मन्येत । य एनं सर्वेषु
लोकेषु प्रतिष्ठितं विद्यादिति । 

मासा वै द्वादशाहस्याहानि । त एव लोका । एत एव देवलोकाः । 

फाल्गुनो वै मासो द्वादशाहस्य प्रथममहश् । चैत्रो द्वितीयं वैशाखस्तृतीयम्
। आषाढापौर्णमासश्चतुर्थं । श्रोणाश्रविष्ठः पञ्चमं । शातभिषजष्षष्ठं ।
प्रोष्ठपदः सप्तमम् । आश्वयुजोऽष्टमं । कार्तिको नवमम् । मार्गशीर्षो
दशमं । तैष एकादशं । माघो द्वादशं । प्रायणीय एवातिरात्रस्त्रयोदशो मास
। उदयनीयस्संवत्सरश्चतुर्दशः । 

स एष द्वादशाहस्सर्वेषु लोकेषु प्रतिष्ठितः । 

स य एवमेतं द्वादशाहं सर्वेषु लोकेषु प्रतिष्ठितं वेद सर्वेषु लोकेषु
प्रतितिष्ठति । 

स एष वाव द्वादशाहो य एष तपत्येष इन्द्र । एष प्रजापतिर् । एष एवेदं
सर्वमित्युपासितव्यम् । 

एष एवेदं सर्वमित्युपासितव्यम् ३८६