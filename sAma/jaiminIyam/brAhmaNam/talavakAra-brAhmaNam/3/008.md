+++
title = "००८"

+++

 

क्त्च्दशाहेन वै प्रजापतिः प्रजा असृजत । 

ता अस्य सृष्टा विषूचीर्विपरौप्यन्त । 

स एतौ वैश्वानरावतिरात्रावपश्यत् । 

ताभ्यामेना उभयतः पर्यगृह्णादनेनेति उपरिष्टादमुत्क्ता । 

ता एताभ्यामेवावारयत । 

यद्विश्वं भूतमवारयत तद्वैश्वानरयोर्वैश्वानरत्वम् । 

प्रजापतिरेष यदुद्गाता । 

स एतद्दशाहेनैव प्रजास्सृजते । 

ता एताभ्यामेव वैश्वानराभ्यां वारयतेऽनेनेत उपरिष्टादमुना प्रजानां धृत्या
अपरावापाय । 

नास्य वित्तं परोप्यते य एवं वेद । 

प्राणो वै पूर्वो वैश्वानरोऽपान उत्तरः । 

प्राणापानाभ्यामेवैतत्समृद्ध्योदृचमश्नुवते । 

तस्मादु हैतयो स्तोत्रेण सुप्यात्प्राणान्नेत्संलुम्पानीति । 

तदु वा आहुः को हास्वप्नस्येशे । 

यद्वाव प्राणो जागर्ति तदेव जागरितम् । 

काममेव स्वप्तव्यमिति । 

तदाहुर्यन्नु परम एष यज्ञक्रतुर्यदतिरात्रः कस्मादेतं परमं सन्तं
प्रथममुपयन्तीति । 

यज्ञक्रतूनामेवाप्त्या इति ब्रूयात् । 

एते वै सर्वे यज्ञक्रतवो यदग्निष्टोम उक्थोऽतिरात्रः । 

तानेवैतेनाप्नोति यो वा अग्निष्टोमेन दशाहं कल्पमानं वेद । 

कल्पतेऽस्मै प्रातस्सवनेनैव प्रथमस्त्रियहः । कल्पते माध्यन्दिनेन
द्वितीयस् । तृतीयसवनेनतृतीयोऽग्निष्टोमसाम्नैव दशममहः
कल्पते । 

कल्पतेऽस्मै य एवं वेद ८
