+++
title = "२९०"

+++

 

तेजो वै यज्ञायज्ञीयम् । आत्मा मध्यन्दिनः । 

तद्यद्यज्ञायज्ञीयं मध्यन्दिनमभि प्रत्याहरन्त्यात्मन्नेवैतत्तेजः
प्रतिष्ठापयन्ति । 

यज्ञायज्ञीयेन वै पूर्वेष्वहस्सु गर्भान्दधतो यन्ति । 

तद्दशमेऽहन्योनेश्च्यावयन्ति । 

तस्माद्दशमास्या गर्भा योनेश्च्यवन्ते प्रजात्यै । 

तं मध्यन्दिनमभि प्रत्याहरन्ति । 

आत्मा वै मध्यन्दिनः प्रजैषा । 

तद्यद्यज्ञायज्ञीयं मध्यन्दिनमभि प्रत्याहरन्त्य् । आत्मन्नेवैतत्प्रजां
प्रतिष्ठापयन्ति । 

मध्यन्दिनाद्वै देवा यज्ञायज्ञीयेनोर्ध्वा स्वर्गं लोकमुदक्रामन् । 

तद्यदुष्णिक्ककुभावुत्तर भवतो । बृहती पूर्वा पुरुष छन्दसं ककुप् । स्वर्गो
लोको बृहती स्वर्ग एव तल्लोके प्रतिष्ठाय स्वर्गं लोकमारोहन् । 

देवासुरा यज्ञ आजिमायन् । 

दशमस्याह्नः । 

ते यज्ञायज्ञीयमेव काष्ठामकुर्वत । 

ते देवा अकामयन्त वयमिममाजिमुज्जयेमेति । 

ते यज्ञायज्ञीयम्मध्यन्दिनमभि प्रत्याहरन्न् । अतोऽन्तिकादुज्जेष्याम इति ।

एतदु ह वै देवानां देवक्षेत्रं यत्पवमानः । 

ततो वै ते तमाजिमुदजयन् । 

आजिमिवैते यन्ति य एतदहरागच्छन्ति । 

तद्यदत्रयज्ञायज्ञीयं भवत्युज्जित्या एव । 

उज्जयति य एवं वेद २९०
