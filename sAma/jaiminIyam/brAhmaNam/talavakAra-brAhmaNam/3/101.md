+++
title = "१०१"

+++

 

तद्वेवाचक्षते साकमश्वमिति । 

कक्षीवान्प्रियमेधमपृच्छत् । 

इद्ध इन् । न दिदीपा३इत्प्रियमेधेति । 

तदस्य नामनुत । 

सोऽब्रवीत्प्रजायान्मे त्वा प्रतिब्रवदिति । 

अथ ह कक्षीवतो नाकुलिभस्त्रास प्रियङ्गुतण्डुलानां वा सिकतानां वा पूर्णा । 

तासां ह स्म संवत्सरे संवत्सर एकैकां प्रास्यति । 

तावद्धास्मा आयुर्दत्तमास । 

स उ ह नवमस्साकमश्व आजज्ञे प्रियमेधात् । 

सोऽकामयतोदित इयां । गातुं प्रतिवचनं विन्देयेति । 

स एतत्सामापश्यत् । 

तदभ्यगायत । 

ततः प्रतिवचनमपश्यत् । 

स कक्षीवन्तमभ्याद्र वत् । 

तमब्रवीदाद्र वन्तं दृष्ट्वा -इमां मे भस्त्रामुदके प्रास्यत । इममहं तं
पश्यामि यो मां प्रत्युच्यातिप्रक्ष्यतीति । 

अथ हैनमभ्येव जगाम । 

स होवाच य ऋचं करोति न साम । स इद्धो न दिदीपे । 

अथ य ऋचं च साम च करोति । स इद्धस्स दिदीपे । 

एतत्त्वाहं प्रतिब्रवीम्येतन्मे पितैतत्पितामह एतत्प्रपितामह इत्या ह
प्रियमेधाद्गमयाञ्चकार । 

तदेतत्तेजो ब्रह्मवर्चसं साम । 

एतेन वै स पूर्वेषां पितामहानां पाप्मानमपाहन् । 

तेजस्वी ब्रह्मवर्चसी भवत्य् । अप पूर्वेषां पितामहानां पाप्मानं हते य एवं
वेद । 

यदु साकमश्वोऽपश्यत्तस्मात्साकमश्वमित्याख्यायते । 

यत्सोम चित्रमुक्थ्यम्

इति चित्रवतीर्भवन्ति चित्ररूपा वै पशवः । 

पशव एतदहः पशूनामेवावरुद्ध्यै । 

तदाहुर्यन्ति वा एते त्रिष्टुभः पवमानान्ताद्ये गायत्रीष्वन्त्यं
कुर्वन्तीति । 

वृषण्वतीर्भवन्ति । 

वृषण्वद्वै त्रिष्टुभो रूपम् । 

तेन त्रिष्टुभः पवमानान्तान्न यन्ति १०१
