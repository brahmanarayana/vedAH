+++
title = "२२७"

+++

 

तास्वैषिरं वायोरार्षेयम् । 

वायुर्वा इषिरः । 

यद्वै सत्रिणां सत्रे विनश्यते तदेभ्यो वायुरपिरोहयति । 

प्राणो वै वायुः । 

प्राण एवैभ्यस्तद्भिषज्यति । 

भेषजमेवैतेन प्रायश्चित्तिं कुर्वत । 

प्राणा शिशुर्महीनाम्

इति पशुरूपमेवैतदुपगच्छन्ति । 

पशूनां वै शिशुर्भवति । 

तासु त्रैतमुक्तब्राह्मणम् । 

अभी नो वाजसातमम्

इत्यभीति भवति रथन्तरस्य रूपम् । 

राथन्तरमेतदहः । 

रयिमर्ष शतस्पृहम् । 

इन्दो महस्रभर्णसं तुविद्युम्नं विभासहमिति । 

यद्वै शतवत्सहस्रवत्तच्छन्दोमानां रूपम् । 

पशवो वै छन्दोमाः । 

परि स्य स्वानो अक्षरदिन्दुरव्ये मदच्युत

इति मद्वतीर्भवन्ति । 

अभिपूर्वमेवैतत्तृतीयसवने रसं मदं दधति । 

वयं ते अस्य राधसो वसोर्वसो पुरुस्पृहः । 

नि नेदिष्ठतमा इष स्याम सुम्ने ते अध्रिगो 

इति गोमतीः पशुमतीर्भवन्ति । पशूनामेवावरुद्ध्यै । 

पशवो हि छन्दोमाः । 

तासु गौरिवीतमुक्तब्राह्मणम् २२७
