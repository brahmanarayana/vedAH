+++
title = "०४५"

+++

 

अथान्तरिक्षम् । 

देवान्वा अन्तरिक्षं परेतानसुरा अविध्यन् । 

तेऽकामयन्तान्तरिक्षादेवान्तरिक्षेण विजित्य स्वर्गं लोकमारोहेमेति । 

त एतत्सामापश्यन् । 

तेनास्तुवत । 

ततो वै तेऽन्तरिक्षादेवान्तरिक्षेण विजित्य स्वर्गं लोकमारोहन् । 

तदेवान्तरिक्षस्यान्तरिक्षत्वम् । 

तदेतद्विजिति स्वर्ग्यं साम । 

विजयते गच्छति स्वर्गं य एवं वेद । 

अन्तरिक्षं वा एतदहः । 

लेलेव वा अन्तरिक्षम् । 

तद्यन्मध्येनिधनं भवति प्रतिष्ठित्या एव । 

तस्योभयतः पदं परिष्टोभत्यन्तरिक्षस्य रूपम् । 

उभयत इव हीदमन्तरिक्षं परिष्टुब्धमाभ्यां लोकाभ्याम् । 

तस्मादु हैतत्सामैतस्मादह्नो नान्तरित्यम् । 

अन्तरिक्षं वा एतदहर् । अन्तरिक्षमेतत्साम । 

अहरेवैतेन रोहति तुष्टुवानः । 

यदु देवा एतेन साम्नान्तरिक्षादेवान्तरिक्षेण विजित्य स्वर्गं
लोकमारोहंस्तस्मादन्तरिक्षमित्याख्यायते ४५
