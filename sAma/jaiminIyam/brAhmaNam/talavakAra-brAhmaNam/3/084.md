+++
title = "०८४"

+++

 

गोवित्पवस्व वसुविद्धिरण्यविद्

इति सिमानां रूपम् । 

करिष्यद्धरिवत्त्रैष्टुभं रूपम् । 

तस्मादेतास्त्रैष्टुभेऽहन्क्रियन्ते । 

रेतोधा इन्दो भुवनेष्वर्पित

इत्यृषभमेवैतद्रे तोधां प्रातस्सवने महानाम्नीष्वपिसृजन्ति प्रजननाय । 

त्वं सुवीरो असि सोम विश्वविद्

इति सिमानां रूपम् । 

तं त्वा विप्रा उप गिरेम आसत इति ब्राह्मणा ह वै विप्रास् । त एवैनं
तद्गिरोपासते । 

त्वं नृचक्षा असि सोम विश्वत

इति विश्वत इति सिमानां रूपम् । 

पवमान वृषभ ता वि धावसी

त्यृषभमेवैतत्प्रातस्सवने महानाम्नीष्वपिसृजन्ति प्रजननाय । 

स नः पवस्व वसुमद्धिरण्यवदिति पशवो वै वसु सुवर्णम् । 

असुवर्णमिति वा आहुरपशुम् । 

पशवश्चक्वर्यः । 

वयं स्याम भुवनेषु जीवस

इत्याशिषमेवैतेनाशास्ते । 

ईशान इमा भुवनानि वीयस

इति वीति सिमानां रूपम् । 

युजान इन्दो हरितस्सुपर्ण्य इति शक्वर्यो वै हरितस्सुपर्ण्यः । 

ता एवैतत्प्रातस्सवने युज्यन्ते । 

ता युक्ता माध्यन्दिने सवनेऽभ्यारोहन्ति । 

तास्ते क्षरन्तु मधुमद्घृतं पर इति पशवो वै मधु क्षीरं दधि
सर्पिरेतत्क्षरन्ति पशवश्शक्वर्यः । 

तव व्रते सोम तिष्ठन्तु कृष्टय

इति सोमस्य ह वा इदं व्रतं सर्वमनूपतिष्ठते ८४
