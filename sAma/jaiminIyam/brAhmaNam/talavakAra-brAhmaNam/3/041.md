+++
title = "०४१"

+++

 

यद्यद्वै देवा यज्ञेऽकुर्वत । तत्तद्वेवासुरा अन्वकुर्वत । 

ते देवा अब्रुवन्यद्यद्वाव वयं यज्ञे कुर्महे । तत्तन्नोऽसुरा अनुकुर्वते ।

एतेमं त्रयं वेदं गाथया संसृजामेति । 

ते त्रयं वेदं गाथया संयुक्तं न्यास्यन् । 

तमसुरा अब्रुवन्न वा अयमभूद्यं गाथया समस्राक्षुः । 

एतेमं जहामेति । 

तमजहुः । 

तस्माद्धीनाद्देवा एतं गाथायै रसं प्रावृहन्त । 

स एष प्रगाथोऽभवत् । 

तद्यद्गाथायै रसं प्रावृहन्त । तत्प्रगाथस्य प्रगाथत्वम् । 

स हैष रस एव प्रवृढः । 

रसेन हास्य स्तुतं भवति य एवं विद्वान्प्रगाथेन स्तुते । 

अथ ह वा अग्र ऋक्च गाथा च सदृश्यावेवासतुर् । तान्यान्यामति । 

ते आजिमैताम् । 

सैतं ऋग्गाथायै रसं प्रावृहत । 

स एष प्रगाथोऽभवत् । 

तद्यद्गाथायै रसं प्रावृहत । तद्वेव प्रगाथस्य प्रगाथत्वम् । 

स हैष रस एव प्रवृढः । 

रसेन हास्य स्तुतं भवति य एवं विद्वान्प्रगाथेन स्तुते ४१
