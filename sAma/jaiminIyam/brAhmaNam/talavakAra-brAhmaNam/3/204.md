+++
title = "२०४"

+++

 

तासु वसिष्ठस्य वीङ्कमतिक्रान्तिः । 

अति वा एतर्ह्यनुष्टुबनुष्टुभं क्रामति । 

सैषानुष्टुप्सती त्रयस्त्रिंशदक्षरा सम्पद्यते । 

तेनातिक्रामति । 

वसिष्ठो वै जीतो हतपुत्रोऽकामयत वीमाँ ल्लोकानश्नुवीय । वि प्रजया
पशुभिरश्नुवीयेति । 

स एतत्सामापश्यत् । 

तेनास्तुत । 

तेन वीवीत्येवेमाँ ल्लोकानाश्नुत । वि प्रजया पशुभिराश्नुते । 

तदेतत्स्वर्ग्यं प्रजननं साम । 

वीमाँ ल्लोकानश्नुते । वि प्रजया पशुभिरश्नुते । य एवं वेद । 

तदु स्तोभानुतुन्नं भवति । 

अनुतुन्नाद्वै प्रजाः पशवः प्रजायन्ते । 

पशवश्छन्दोमाः । 

तेन वै रूपसमृद्धम् । 

यदु वसिष्ठोऽपश्यत्तस्माद्वसिट्ठस्य वीङ्कमित्याख्यायते । 

तदैळमच्छावाकसाम भवति । 

पशवो वा इळा । 

पशुष्वेवैतत्प्रतितिष्ठन्ति २०४
