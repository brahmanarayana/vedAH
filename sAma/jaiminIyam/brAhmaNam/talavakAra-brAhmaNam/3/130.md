+++
title = "१३०"

+++

 

ऋषीणां वा अग्रे मन्त्रश्चैव प्रजा चासीन्न पशवः । 

तेऽकामयन्ताव पशून्रुन्धीमहीति । 

ते संवत्सरे पशून्पर्यपश्यन् । 

तानेतेनाष्टेळेन पदस्तोभेनोदसृजन्त । 

तेऽब्रुवन्नस्ति न्वा इति । 

तान्षडिळेनोदसृजन्त । 

तेऽब्रुवन्नस्ति न्वा इति । 

तांश्चतुरिळेनोदसृजन्त । 

तेऽब्रुवन्नस्ति न्वावेति । 

तान्द्वीलेनोदसृजन्त । 

ते वा एते पशव एव यत्पदस्तोभाः । 

पशव एतदहः । 

पशुमान्भवति य एवं वेद । 

त उ सर्वे जागता भवन्ति । 

पशवो वै जगती । 

तेनो हैवास्मिंस्तदप्येकशफाः पशवस्तिष्ठन्ते यत्सर्वे जागता भवन्ति । 

सर्वे हि जागताः पशवः १३०
