+++
title = "१७२"

+++

 

तासु गोतमस्य भद्र म् । 

गोतमो वै श्रीकामस्तपोऽतप्यत । 

स एतत्सामापश्यत् । 

तेनास्तुत । 

ततो वै स श्रियमाश्नुत । 

तच्छ्रीर्वै भद्र म् । 

प्रजा वै भद्र म् । 

प्रजायै या प्रजा सा श्रेयः । 

अपि ह प्रजायै प्रजां पश्यते य एवं वेद । 

यदु गोतमोऽपश्यत्तस्माद्गोतमस्य भद्र मित्याख्यायते । 

प्र व इन्द्रा य वृत्रहन्तमाये

ति वार्त्रघ्न्यो भवन्त्य् । अन्ततो विजित्यै । 

देवा वै षडहेन विजित्याब्रुवन्किं नु नोऽस्यान्तत स्याद्यथा न इदं
जितमसुरानपजयेयुरिति । 

ते पृष्ठानामेव रसान्सम्प्रावृहन् । 

तानभ्यस्वरन् । 

तदूर्ध्वमुदश्रयद्यथा वंश एवम् । 

तदुद्वंशीयमभवत् । 

तदुद्वंशीयस्योद्वशीयत्वम् । 

तद्यज्ञमत्यरिच्यत । 

तस्मादेतमुद्वंशपुत्रं प्रावृहन्त । 

रसादेव रसं तं पृष्ठ्यस्य षडहस्यान्ततोऽकुर्वंश्छन्दोमानामुद्वंशीयम् । 

तावेतौ वज्रावुद्यतावन्ततस्तिष्ठतः । पशूनां गुप्त्यै पशूनामपरावापाय । 

नास्य वित्तं परोप्यते य एवं वेद । 

सर्वेषां वा एतत्पृष्ठानां रूपं रसस्तेजस्सम्भृतम् । 

सर्वस्मिन्नेवैतत्पृष्ठरूपे रसे तेजस्यपराजिते छन्दसि यज्ञस्यान्ततः
प्रतितिष्ठन्ति । 

तस्य पुरस्तान्निधनस्य प्रतिहारमुपयन्ति । 

प्रस्तावप्रतिहाराभ्यां वै यजमानो धृतः । 

अतीता इवैतर्हि भवन्ति तद्यत्पुरस्तान्निधनस्य प्रतिहारमुपयन्त्यनतिपादायैव
। 

तत्स्वारं भवति । 

अभि सप्तममह स्वरति । 

स्वारमेव तद्भवति । 

स्वरेण श्वो भूते प्रतिपद्यन्ते । 

स यथा समात्समं सङ्क्रामेद् । यथा प्राणेन प्राणं सन्दध्यात् । तादृक्तत् १७२
