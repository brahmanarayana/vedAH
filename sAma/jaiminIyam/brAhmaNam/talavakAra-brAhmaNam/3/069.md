+++
title = "०६९"

+++

 

अथ चतुर्णिधनमाङ्गिरसं चतुर्थस्याह्नो रुपम् । 

अथो तेनैव चत्वार्यहानि कल्पन्ते । 

अङ्गिरसः पशुकामा स्वर्गकामास्तपोऽतप्यन्त । 

त एतत्सामापश्यन् । 

तेनास्तुवत । 

त एतां मध्य इळामुपेत्य स्वर्युपरिष्टादुपायन् । 

पशवो वा इळा स्वर्गो लोक स्वः । 

पशुषु वाव ते तदास्थाय स्वर्गं लोकमगच्छन् । 

तदेतत्पशव्यं स्वर्ग्यं साम । 

अव पशून्रुन्द्धे गच्छति स्वर्गं लोकं य एवं वेद । 

यद्वाङ्गिरसोऽपश्यंस्तस्माच्चतुर्णिधनमाङ्गिरसमित्याख्यायते । 

अथैना भवन्ति 

पुनानो अक्रमीदभी

त्यभ्यतिक्रान्तिनीः । 

पराञ्चो ह्येतदिमाँ ल्लोकानभ्यतिक्रामन्ति । 

आदित्यलोकमेवाभीमे वै लोकाः । 

एष पूर्वस्त्र्\! यहः । 

आदित्यलोक एव चतुर्थमहः । 

तमेवैतदभ्यतिक्रामन्ति । 

आ योनिसरुणो रुहद्

इति योनिमतीर्भवन्ति । 

योनेर्वै प्रजाः पशवः प्रजायन्ते । 

जनद्वदेतस्य वैराजस्याह्नो रूपम् । 

गमदिन्द्रो वृषा सुत

इति वृषण्वतीर्भवन्ति बृहतो रूपम् । 

बार्हतमेतदहः । 

नू नो रयिं महामिन्द्रो ऽस्यभ्यं सोम विश्वत

इति विश्ववतीर्भवन्ति । 

वैश्वदेवं ह्येतदहः । 

आ पवस्व सहस्रिणम्

इति सहस्ररूपं विराजमुपगच्छन्ति । 

वैराजं ह्येतदहः । 

तदाहुर्यन्ति वा एते त्रिष्टुभः पवमानन्ताद्ये गायत्रीष्वन्त्यं
कुर्वन्तीति । 

वृषण्वतीर्भवन्ति । 

वृषण्वद्वै त्रिष्टुभो रूपम् । 

तेन त्रिष्टुभः पवमानान्तान्न यन्ति । 

तासु सत्रासाहीयमुक्तब्राह्मणम् । 

तदुक्थसाम भवति पशवो वा उक्थानि पशूनामेवावरुद्ध्यै । 

तदाहुरुक्थसाम सत्पवमाने क्रियते कस्मात्तदिति । 

प्रातस्सवनभाजनं प्रथममहर् । माध्यन्दिनभाजनं द्वितीयं । तृतीयसवनभाजनं
तृतीयम् । 

अथैतदुक्थभाजनम् । 

तद्यदत्र सत्रासाहीयं क्रियते तेनैनदुक्थेभ्यो त च्यावयन्ति । 

तदेनत्स्वेनायतनेन समृद्धयन्ति । 

तेनैभ्यस्समृद्धेन स्वायां जनतायामर्धुकं भवति । 

अथो पशवो वा उक्थान्य् । आत्मा मध्यन्दिनः । 

तद्यत्सत्रासाहीयं मध्यन्दिनमभि
प्रत्याहरन्त्यात्मन्नेवैतत्पशून्प्रतिष्ठापयन्ति
६९
