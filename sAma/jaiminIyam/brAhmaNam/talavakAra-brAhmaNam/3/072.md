+++
title = "०७२"

+++

 

तासु त्रैशोकम् । 

व्यवप्लीनातीव वै वैराजं यज्ञम् । 

तं त्रैशोकेनोत्तभ्नुवन्ति वर्षीयसेव छन्दसा । 

इमे वै लोकास्सह सन्तस्त्रेधाप्यायन् । 

तेऽशोचन्यथैकस्त्रेधा विच्छिन्नश्शोचेदेवम् । 

ते देवा अब्रुवन्नेतेषां त्रयाणां लोकानां तिस्रश्चुचोऽपहनामेति । 

त एतत्सामापश्यन् । 

तेनास्तुवत । 

तेनैषां त्रयाणां लोकानां तिस्रश्शुचोऽपाघ्नन् । 

तद्यदेषां त्रयाणां लोकानां तिस्रश्शोचोऽपाघ्नंस्तत्त्रैशोकस्य
त्रैशोकत्वम् । 

अप शुचं हते य एवं वेद । 

ताः कीबे कितवे पुंश्चल्यां न्यवेशयन् । 

तस्मादेते शुचा विद्धाश्शोचन्ति । 

न हास्यैत आजायन्ते य एवं वेद । 

तस्मादु हैतेषां नोऽप ब्रूवीत नेच्छुचोऽपभजा इति । 

कण्वो वै नार्षदोऽखगस्यासुरस्य दुहितरमविन्दत । 

तस्यां हास्य त्रिशोकनभाकौ पुत्रौ जज्ञाते । 

सा ह क्रुद्धा ज्ञातीनाययौ । 

तां हान्वाजगाम । 

तं हासुरा अवलेपेनावलिम्पन्त ऊचुरत्र व्युष्टां विजानीहि यदि
ब्राह्मणोऽसीति । 

तदु हाश्विनावनुबुबुधाते । 

आश्विना उ ह वै देवानां बद्धमुचौ । 

तौ हैनमदृश्यमानावेत्योचतुर्यदैव त्रावं वीणां समाघ्नन्ता
उपर्युपर्यतिपतावोऽथ व्युष्टां
विजानीतादिति । 

ते ह स्मेमे रात्रिमुत्पतन्त्युत्तिष्ठत । व्यापद्द्युर् । युङ्ग्ध्वं
सीराणीति । 

न वाव नु व्युच्छतीति ह स्माह । 

अथ हेमौ वीणां समाघ्नन्ता उपर्युपर्यतिपेततुः । 

स होवाचापहरतेदमेतर्हि व्यापद्द्युर् । युङ्ग्ध्वं सीराणीति ७२
