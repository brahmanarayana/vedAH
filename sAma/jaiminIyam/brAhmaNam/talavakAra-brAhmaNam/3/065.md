+++
title = "०६५"

+++

 

स ह तैरेवास्थिभिर्नव नवतीर्जघानासुराणाम् । 

तदेतद्भ्रातृव्यहा विजितिः । 

इन्द्रो दधीचो अस्थभिर्वृत्राण्यप्रतिष्कुतः । 

जघान नवतीर्नव 

इति । 

विजयते हन्ति द्विषन्तं भ्रातृव्यं य एवं वेद । 

अत्राह गोरमन्वत नाम त्वष्टुरपीच्यम् । 

इत्था चन्द्र मसो गृहे 

इति गोमतीः पशुमतीर्भवन्ति पशूनामेवावरुद्ध्यै । 

इयं वामस्य मन्मन

इत्यैन्द्रा ग्नं भवति । 

इन्द्रा ग्नी पूर्व्यस्तुतिः । 

अभ्राद्वृष्टिरिवाजनि 

इति । 

अजनीति वा आहुर्जातम् । 

जायत उ एतेनाह्ना । 

शृणुतं जरितुर्हवमिन्द्रा ग्नी वनतं गिरः । 

ईशाना पिप्यतं धियः 

मा पापत्वाय नो नरेन्द्रा ग्नी माभिशस्तये । 

मा नो रीरधतं निदे 

इति पाप्मन एवैषोपहतिः । 

एकविंश स्तोमो भवति । 

द्वादश मासाः । पञ्चर्तवस् । त्रय इमे लोका । असावादित्य एकविंशः । 

एतस्य वा एते सलोकतां गच्छन्त्येतमभ्यारोहन्ति ६५
