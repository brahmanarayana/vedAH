+++
title = "०९२"

+++

 

इन्द्रो वै सिमा नासघ्नोत् । 

सोऽकामयत सिमास्सघ्नुयामिति । 

स एतत्सामापश्यत् । 

तेनास्तुत । 

ततो वै स सिमा असघ्नोत् । 

तद्यदेतत्साम भवति । सिमानामेव सग्ध्यै । 

तस्य त्रिः प्रस्तौति । सकृत्प्रतिहरति । त्रिर्निधनमुपयन्ति । 

तत्सप्त सम्पयन्ते । 

सप्तपदा वै शक्वर्यः । 

शाक्वराः पशवः । 

पच्छो वावैनांस्तद्दाधार । 

पशवश्शक्वर्यः । 

यण्वसन्तनि पुरस्ताद्भवति । सन्तन्युपरिष्टात् । पशूनामेव परिगृहीत्यै । 

स यथा वागरया वा रज्ज्वा वा व्रजं
परितनुयादेवमेवैतत्पशून्परिगृह्णीतेऽपरावापाय
। 

नास्य वित्तं परोप्यते य एवं वेद । 

आपो वै शक्वर्यः । 

यण्वसन्तनि पुरस्ताद्भवति । सन्तन्युपरिष्टाद् । अपामेव परिगृहीत्यै । 

तस्मादापः परिगृहीता स्यन्दन्ते । 

कूले ह खलु वा एतेऽपाम् । 

यद्ध वा एते न स्यातामोध इदं सर्वं निर्मृज्य यथापां वार्त्रं
दिह्यात्तादृगेवैतदनिर्मार्गाय । 

तस्यैतस्य यण्वसन्तनिनो मध्य इळामुपेत्याध्यर्धामिळामुपरिष्टादुपयन्ति ।
प्रत्यक्षं शक्वरीणां रूपं शाक्वरेऽहन् । 

तेन वै रूपसमृद्धम् ९२
