+++
title = "३७४"

+++

 

देवा यदयजन्त तेषां बृहस्पतिरेवोद्गायत् । 

गौश्चायास्यश्च प्रस्तोतृप्रतिहर्तारावास्ताम् । 

प्रजापतिरेव गृहपतिरासीत् । 

इन्द्र एव ब्रह्मासीत् । 

स ब्राह्मणादशंसत् । 

मित्रावरुणावेव मैत्रावरुणावास्ताम् । 

अग्निरेव होतासीत् । 

स आग्नीध्रमकरोद् । अश्विनावध्वर्यू । मरुतो नेष्टापोतारौ विश्वे देवा
अच्छावाकोऽर्बुदो ग्रावस्तुत् । 

विष्णुर्वा यज्ञमभ्यष्टौत् । 

सोम उन्नेता । ब्रह्मैव सुब्रह्मण्यामाह्वयद्वा गायत्रेयः । 

स एष सर्वदेवतायज्ञो यद्द्वादशाहः । 

एताभिर्ह सर्वाभिर्देवताभिर्द्वादशाहस्तायते । 

एता हि सर्वा देवता द्वादशाहे क्रियन्ते । 

तस्माद्यदेतासु देवतासूपहवमिच्छेताथर्त्विक्षूपहवमिच्छेत । 

यदो यजत एता एव देवता भूतो यजते । यदो याजयत्येता एव देवता भूतो याजयति । 

तस्य हैतस्य नैव का चनार्तिरस्ति य एवं वेद । 

य एवैनमुपवदति स आर्तिमार्च्छति ३७४
