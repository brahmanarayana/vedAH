+++
title = "१३४"

+++

 

तासु महावैश्वामित्रम् । 

एतेन वै विश्वामित्रो महिमानं भूमानमभिपूर्वं पशूनामवारुन्द्ध । 

तदेतत्पशव्यं साम । 

महिमानमेव भूमानमभिपूर्वं पशूनामवरुन्द्धे य एवं वेद । 

इन्द्रो वै वृत्रमजिघांसत् । 

स विश्वामित्रमुपाधावदृष उप त्वा धावाम । इह नोऽधिब्रूहीति । 

स एतद्विश्वामित्रस्सामापश्यत् । 

तेनास्तुत । 

ततो वा इन्द्रो वृत्रमहन् । 

सोऽब्रवीन्महद्वा इदं विश्वामित्रस्याभूदिति । 

तदेव महावैश्वामित्रस्य महावैश्वामित्रत्वम् । 

तदु भ्रातृव्यहा । 

हन्ति द्विषन्तं भ्रातृव्यं य एवं वेद । 

तत्त्रीळं भवति पशवो वा इळा । 

पशव एतदहरभिपूर्वाणामेव पशूनामवरुद्ध्यै । 

भेषजं ह खलु वै तिस्र इळाः । 

एतद्ध वै शिवं शान्तं वाचो यत्तिस्र इळाः । 

तद्यत्त्रीळं पञ्चमेऽहनि भवति तेनैव त्रिणवं च स्तोमं शमयन्ति । 

सिमाश्चादित्यादृतव उदक्रामन् । 

सोऽकामयत न मदृतव उत्क्रामेयुरभि मा वर्तेरन्निति । 

स एतत्सामापश्यत् । 

तेनास्तुत । 

हेहया ओ हा ओ हा इति हया ह वा अस्यैते यथाश्वा स्युरेवम् । 

ततो वै तस्मादृतवो नोदक्रामन् । 

तत एनमुपावर्तन्त । 

तं प्राविशन् । 

तानभ्यारोहत् । 

स एष ऋतुषु च संवत्सरे चैतस्यां श्रियामध्यूढस्तपति । 

यदु विश्वामित्रोऽपश्यत्तस्मान्महावैश्वामित्रमित्याख्यायते । 

तदैळमच्छावाकसाम भवति । 

पशवो वा इळा । 

पशुष्वेवैतत्प्रतितिष्ठन्ति १३४
