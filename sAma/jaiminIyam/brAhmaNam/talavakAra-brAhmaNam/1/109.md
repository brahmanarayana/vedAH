+++
title = "१०९"

+++

 

तौ वै पृच्छावहा इति । 

तौ प्रजापतावपृच्छेताम् । 

स प्रजापतिरब्रवीत्सान्त्वाय वै वां त्वमेतमभ्यवैक्षिष्ठास्सहैव वामभूदिति
। 

तथेति । 

तदेनयोस्सहाभवदध्यर्धमन्यस्य स्तोत्रमध्यर्धमन्यस्य । 

षन्द्रा ग्नो यज्ञः । 

तौ मित्रावरुणौ प्राणापानौ पशुभ्योऽपाक्रामतामनुवी मन्यमानौ
नावाभ्यामनुवीभ्यां पशवः प्राणिष्यन्तीति । 

ते पशवोऽप्राणन्त आध्मायमाना अशेरत । 

तदाभ्यामाचक्षताप मित्रावरुणौ प्राणापानौ पशुभ्योऽतामिष्ठां त इमेऽप्राणन्त
आध्मायमानाश्शेरत इति । 

तावाद्रुत्याब्रूतां प्राणन्तु नौ युवाभ्यां पशव इति । 

नावाभ्यामनुवीभ्यामित्यब्रूताम् । 

ताभ्यामेतं मैत्रावरुणमाज्यमवाकल्पयन् । 

ततो वै ताभ्यां पशवः प्राणन् । 

स य एवमेतामग्नेरुज्जितिं वेद यत्र कामयत उदिह जयेयमित्युत्तत्र जयति । 

य उ एवैतामिन्द्र स्यार्धितां वेद यत्र कामयत उदिह जयेयमित्युत्तत्र जयति ।

य उ एवैतां मित्रावरुणयोरवक्ळ्प्तिं वेद यत्र कामयतेऽव म इह
कल्पेतेत्यवास्मै तत्र कल्पते १०९
