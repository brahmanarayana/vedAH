+++
title = "१२४"

+++

 

द्वे उ ह वाव सामनी स्तोभवच्चैवास्तोभवच्च । 

तयोर्यत्स्तोभवत्तत्क्षत्रमथ यदस्तोभवत्तद्ब्रह्म । 

उभयं ब्रह्म च क्षत्रं चावरुन्द्धे य एवं वेद । 

अथ यौधाजयं त्रिणिधनं सवनानां कॢप्त्यै । 

पवमानेन वै देवेभ्योऽन्नाद्यं प्रदीयते । 

तन्मध्येनिधनं भवत्यन्नाद्यस्य विशेषाय । 

यद्धि देवेभ्यस्सर्वमन्नाद्यं प्रदीयते न तदिहान्नद्यं परिशिष्येत
यन्मनुष्याश्च पशवश्चोपजीवेयुः । 

तद्यन्मध्येनिधनं भवत्यन्नाद्यस्यैव विशेषाय । 

देवानां वा असुरा यज्ञवेशसमचिकीर्षन् । 

यावत्येतद्दक्षिणानां काले न स्तुवन्ति न शंसन्ति । 

तद्देवाः प्रत्यबुध्यन्त । 

त एतत्सामापश्यन् । 

तेनास्तुवत । 

ते प्रातस्सवनमेव प्रथमेन निधनेन पर्यगृह्णन्माध्यन्दिनं द्वितीयेन
तृतीयसवनं तृतीयेन । 

तानेव वज्रानुदयच्छन् । 

तानेव वज्रानुद्यतानसुरा नोपाधृष्णुवन् । 

ततो वै देवा अभवन्परासुराः । 

भवत्यात्मना परास्य द्विषन्भ्रातृव्यो भवति य एवं वेद । 

अथ ह स क्ळ्प्त एव पवमानो यस्मिन्नधि त्रिणिधनं भवति सवनानामेव कॢप्त्यै
१२४
