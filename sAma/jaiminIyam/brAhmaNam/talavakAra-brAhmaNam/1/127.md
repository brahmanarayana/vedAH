+++
title = "१२७"

+++

 

स्वायुधः पवते देव इन्दुरशस्तिहा वृजना रक्षमाणः

पिता देवानां जनिता सुदक्षो विष्टम्भो दिवो धरुणः पृथिव्याः इति । 

आ दिवो विष्टम्भमुच्छिश्रियतुः । 

तं हैवासुरा नातीयुः । 

तौ हाभिः कामदुघाभिर्देवानाजग्मतुः । 

तौ हागतौ महयां चक्रिरे

ऋषिर्विप्रः पुरएता जनानामृभुर्धीर उशना काव्येन

स चिद्विवेद निहितं यदासामपीच्यं गुह्यं नाम गोनाम्

इति । 

ता एताः पशव्या ऋचः । 

अव पशून्रुन्द्धे बहुपशुर्भवत्येताभिरृग्भिस्तुष्टुवानः । 

तास्वौशनम् । 

उशना वै काव्यो देवेष्वमर्त्यं गन्धर्वलोकमैच्छत । 

स एतत्सामापश्यत् । 

तेनातुत । 

ततो वै स देवेष्वमर्त्यं गन्धर्वलोकमाश्नुत । 

तदेतल्लोकवित्साम । 

अश्नुते देवेष्वमर्त्यं गन्धर्वलोकमेतेन तुष्टुवानः । 

यदुशना काव्योऽपश्यत्तस्मादौशनमित्याख्यायते । 

तत्स्वारं भवति । 

स्वरेण वै देवेभ्योऽन्ततोऽन्नाद्यं प्रदीयते । 

ऋक्समं पवमानान्ते भवति । 

नर्चा सामातिरेचयन्ति नर्चं साम्ना । 

तद्यदिहेव चेहेव च पवमने न स्तुवत एतस्यैव समतायै समं कॢप्त्यै । 

पदानुस्वारं पुरस्ताद्गायत्रं भवति पदानुस्वारमुपरिष्टात्पवमानान्ते । 

तस्मादुभयतःप्राणाः प्रजा ऊर्ध्वाश्चावाचीश्च । 

द्विषाम्नी गायत्री । 

योऽयमवाङ्प्राण एष एव सः । 

तस्मादेतेन द्वयं प्राणेन करोति भस्म च करोति वातं च । 

द्विषाम्नी बृहती । 

योऽयं प्राङ्प्राण एष एव सः । 

तस्मादेतेन द्वयं प्राणेन करोति रेतश्च सिञ्चति मेहति च । 

एकसाम्नी त्रिष्टुप् । 

नाभिरेव सा । 

तस्यामेकं साम । 

तस्मादेतेनैकमेव प्राणेन करोति यदेव प्राणानुदनतोऽनूदनिति १२७
