+++
title = "२७८"

+++

 

यो वै देवरूपं च मनुष्यरूपं च व्यावर्तयति वि पाप्मना वर्तते । 

देवा वै पवमानाः प्रजाः पृष्ठोक्थानि । 

तद्यत्पवमानान्पावमानीष्वेव स्तुवते तस्माद्देवा एकरूपाः सर्वे शुक्लाः । 

अथ यस्मात्पृष्ठोक्थैर्नानारूपासु नानादेवत्यासु स्तुवते तस्मादु प्रजा
नानारूपाः श्वेतो रोहितः कृष्णः । 

एतद्वै देवरूपं च मनुष्यरूपं च व्यावर्तयति वि पाप्मना वर्तते य एवं वेद । 

यो वै देवानामुद्धारं वेदोदुद्धारं हरत उद्धार्यो भवति । 

बहिष्पवमानं वाव देवानामुद्धारः । 

तेन सकृद्धिङ्कृतेन पराचा स्तुवते । 

तस्मात्पराङुद्धारः । 

स एष एव देवानां श्रेष्ठः । 

तस्योद्धारः प्रजाः । 

प्रजापतेरेवोदुद्धारं हरत उद्धार्यो भवति य एवं वेद । 

तमेतं यज्ञस्यरसं प्रवृह्य पराङ्यस्मात्प्रजापतये प्रयच्छति
तस्माद्बहिष्पवमानेन स्तोष्यन्तः प्रह्वारा
इव प्रकुपिता इव सर्पन्ति । 

एवमिव वै श्रेयस उपचारः । 

तस्मादु तस्य स्तोत्रे न व्याहरेत् । 

को हि श्रेयसः परिवेषणमववदितुमर्हति । 

यो वै श्रेयसः परिवेषणमववदति यया वै स तमार्त्या कामयते तयैनं निनयति । 

अथ यत्ततोऽध्वर्युः सम्प्रैषान्वदति प्रजापतय एव तद्यज्ञस्य रसं प्रदाय
तमाप्याययति । 

तेनास्यापीतेन रसवता स्तुतं भवति २७८
