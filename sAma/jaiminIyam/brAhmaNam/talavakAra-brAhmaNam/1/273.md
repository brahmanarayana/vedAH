+++
title = "२७३"

+++

 

त्रयो ह वा एते समुद्रा यत्पवमाना अग्निर्वायुरसावादित्यः । 

तैश्छन्नैरुद्गायेत् । 

स यर्हि वै प्रजापतिः प्रजाभ्यो वृष्टिमन्नाद्यं प्रयच्छति छाद्यन्त एते
तर्हि । 

प्रजापतिरेष सः । 

यदुद्गास्यन्पवमानैश्छन्नैरुद्गायति छादयत्येव यजमानमन्नाद्येन
छादयत्यात्मानं छादयति प्रजाः । 

बहुवर्षी तत्र पर्जन्यो भवतीति ह स्माह कूटः शैलनो यत्राहमुद्गायामीति । 

यत्र वै बहुवर्षी पर्जन्यो भवति कल्याणो वै तत्र बलीवर्दोऽश्वतरो हस्ती
निष्कः पुरुषः । 

रूपं रूपं वाव तत्र कल्याणमाजायत इत्येतद्ध तद्विद्वानुवाच । 

यो वै देवांश्च मनुष्यांश्च व्यावर्तयति वि पाप्मना वर्तते । 

देवा वै पवमानाः प्रजाः पृष्ठोक्थानि । 

तैश्छन्नैः परोक्षमनिरुक्तैः पवमानैरुद्गायेत् । 

छन्ना इव हि परोक्षमनिरुक्ता इव देवाः । 

प्रजाः पृष्ठोक्थानि । 

तैरच्छन्नैः प्रत्यक्षं निरुक्तैरुद्गायेत् । 

अच्छन्ना इव हि प्रत्यक्षं निरुक्ता इव मनुष्याः । 

एतद्वै देवांश्च मनुष्यांश्च व्यावर्तयति वि पाप्मना वर्तते य एवं वेद २७४
