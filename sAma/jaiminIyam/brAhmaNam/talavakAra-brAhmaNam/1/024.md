+++
title = "०२४"

+++

 

स होवाच बर्कुर्वार्ष्णो भूयिष्ठं श्रेष्ठं वित्तानामित्येव
सम्राडहमग्निहोत्रं जुहोमि । 

तस्मादहं भूयिष्ठं श्रेष्ठं वित्तानामस्मि । 

भूयिष्ठं वाव मे श्रेष्ठं वित्तानां प्रजायामन्ततो भवितेति । 

तं होवाचाग्निवेश्य किं भूयिष्ठं श्रेष्ठं वित्तानामिति । 

अग्निमुपदिषन्नुवाचेदं भूयिष्ठं श्रेष्ठं वित्तानामित्यदो भूयिष्ठं
श्रेष्ठं वित्तानामित्यादित्यम् । 

सोऽहमदो भूयिष्ठं श्रेष्ठं वित्तानामस्मिन्भूयिष्ठे श्रेष्ठे वित्तानां
सायं जुहोमीदं भूयिष्ठं श्रेष्ठं वित्तानाममुष्मिन्भूयिष्ठे
श्रेष्ठे वित्तानाम्प्रातर्जुहोमि । 

एतावेव मा तद्गमयिष्यतो यत्र सर्वे कामाः । 

एतौ मे पुनर्मृत्युमपजेष्यत इति । 

सुहुतं देवान्राधयानि इति हैव प्रशशंस । 

अथ हापरं पप्रच्छ कथा भगवस्त्वमग्निहोत्रं जुहोषीति । 

स होवाच प्रियो जानश्रुतेयस्तेज इत्येव सम्राडहमग्निहोत्रं जुहोमि तस्मादहं
तेजोऽस्मि । 

तेजो वाव मे प्रजायामन्ततो भवितेति । 

तं होवाच काण्ड्वीय किं तेज इति । 

अग्निमुपदिशन्नुवाचेदं तेज इत्यदस्तेज इत्यादित्यम् । 

सोऽहमदस्तेजोऽस्मिंस्तेजसि सायं जुहोमीदं तेजोऽमुष्मिंस्तेजसि
प्रातर्जुहोमि । 

एतावेव मा तद्गमयिष्यतो यत्र सर्वे कामाः । 

एतौ मे पुनर्मृत्युमपजेष्यत इति । 

सुहुतं देवान्राधयानि इति हैव प्रशशंस । 

अथ हापरं पप्रच्छ कथा भगवस्त्वमग्निहोत्रं जुहोषीति । 

२
