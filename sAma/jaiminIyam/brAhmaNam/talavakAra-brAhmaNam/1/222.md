+++
title = "२२२"

+++

 

अभि त्वा वृषभा सुते इत्यार्षभम् । 

इन्द्रो वा अकामयतर्षभः सर्वासां प्रजानां स्यामृषभतां गच्छेयमिति । 

स एतत्सामापश्यत् । 

तेनास्तुत । 

ततो वै स ऋषभः सर्वासां प्रजानामभवदृषभतां अगच्छत् । 

तदेवार्षभस्यार्षभत्वम् । 

ऋषभ एव स्वानां भवत्यृषभतां गच्छति य एवं वेद । 

तद्वेवाचक्षते दैवोदासमिति । 

दिवोदासो वै वाध्र्यश्विरकामयतोभयं ब्रह्म च क्षत्रं चावरुन्धीय राजा
सन्नृषिः स्यामिति । 

स एतत्सामापश्यत् । 

तेनास्तुत । 

ततो वै स उभयं ब्रह्म च क्षत्रं चावारुन्द्ध राजा सन्नृषिरभवत् । 

उभयमेव ब्रह्म च क्षत्रं चावरुन्द्धे राजा सन्नृषिर्भवति य एवं वेद । 

यदु दिवोदासो वाध्र्यश्विरपश्यत्तस्माद्दैवोदासमित्याख्यायते २२२
