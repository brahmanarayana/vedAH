+++
title = "२२४"

+++

 

इदं ह्यन्वोजसा इद्घृतश्चुन्निधनम् । 

घृतश्चुता च वै मधुश्चुता च देवा यत्र यत्रैषां
यज्ञस्योपादस्यत्तदाप्याययन्त
। 

तस्मादाहुः सोमस्यैवांशुराप्यायस्वेति । 

उपदस्तेवैषा यद्रा त्रिः । 

तद्यद्घृतश्चुन्निधनं भवत्यैवैनमेतेन प्याययन्ति । 

घृतश्चुच्च वै मधुश्चुच्चाङ्गिरसां स्वर्गं लोकं यतामहीयेताम् । 

तावकामयेतामनूत्पतेव स्वर्गं लोकमिति । 

तौ तपोऽतप्येताम् । 

तावेते सामनी अपश्यताम् । 

ताभ्यामस्तुवाताम् । 

तौ स्तुत्वैव घृतश्चुते मधुश्चुत इत्येव स्वर्गं लोकमनूदपतताम् । 

अन्तो वै पयसां घृतमन्तः स्वर्गो लोकानाम् । 

अन्तो वै रसानां मध्वन्तः स्वर्गो लोकानाम् । 

अन्त्याभ्यां वाव तौ तत्सामभ्यामन्त्यं स्वर्गं लोकमाश्नुवाताम् । 

अन्त्याभ्यामेवैतत्सामभ्यामन्त्यं स्वर्गं लोकमश्नुते य एवं वेद । 

पशवो ह खलु वै घृतश्चुतः पशवो मधुश्चुतः । 

पशून्वाव तौ तदेताभ्यामवारुन्धाताम् । 

तैरु पशुभिरिष्ट्वा स्वर्गमेव लोकमगच्छताम् । 

ते एते पशव्ये स्वर्ग्ये सामनी । 

अव पशून्रुन्द्धे गच्छति स्वर्गं लोकं य एवं वेद २२४
