+++
title = "२८३"

+++

 

प्रजापतिर्देवानसृजत । 

तान्मृत्युः पाप्मान्वसृज्यत । 

ते देवाः प्रजापतिमुपेत्याब्रुवन्कस्मा उ नोऽसृष्ठा मृत्युं चेन्नः
पाप्मानमन्वस्रक्ष्यन्नासिथेति । 

तानब्रवीच्छन्दांसि सम्भरत तानि यथायतनं प्रविशत ततो मृत्युना पाप्मना
व्यावर्त्स्यथेति । 

वसवो गायत्रीं समभरन् । 

तां ते प्राविशन् । 

तान्साच्छादयत् । 

रुद्रा स्त्रिष्टुभं समभरन् । 

तां ते प्राविशन् । 

तान्साच्छादयत् । 

आदित्या जगतीं समभरन् । 

तां ते प्राविशन् । 

तान्साच्छादयत् । 

विश्वे देवा अनुष्टुभं समभरन् । 

तां ते प्राविशन् । 

तान्साच्छादयत् । 

मरुतः पङ्क्तिं समभरन् । 

तां ते प्राविशन् । 

तान्साच्छादयत् । 

साध्याश्चाप्त्याश्चातिच्छन्दसं समभरन् । 

तां ते प्राविशन् । 

तान्साच्छादयत् २८३
