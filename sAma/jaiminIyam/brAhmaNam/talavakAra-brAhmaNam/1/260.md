+++
title = "२६०"

+++

 

तां बलवदुपब्दिमतीं निघातं गायेत् । 

निघ्नदिव ह खलु वा एतच्छन्दो यदनुष्टुप् । 

अनुष्टुभा वै वाचा छन्दसा देवा असुरानवाचोऽवाघ्नन् । 

तां यद्बलवदुपब्दिमतीं निघातं गायति भ्रातृव्यो वै पाप्मा भ्रातृव्यमेतत्पाप्मानमवाचमवहन्ति
श्रियमात्मनाश्नुते । 

तामधीयन्गायेत् । 

यदनधीयन्गायेदजिह्वा गर्भा जायेरन् । 

अजिह्वा ह वै दुरुद्गातुर्वर्तन्यां गर्भा जायन्ते । 

पङ्क्तिं गायति । 

ऋतवो वै पङ्क्तिः । 

तां गायत्रीमेव प्रसृतां गायति । 

तस्माद्गर्भा जायमानाः प्रसार्यन्ते । 

तामधीयन्गायेत् । 

यदनधीयन्गायेत्सामि गर्भाः पतेयुः । 

सामि ह वै दुरुद्गातुर्वर्तन्यां गर्भा पतन्ति । 

अथ यदेतदुत्तमं तृचं जन्मैव तत् । 

प्रैव तेन जनयति । 

मनो वै रेतस्या प्राणो गायत्री चक्षुस्त्रिष्टुप्श्रोत्रं जगती वागनुष्टुप्
। 

स यो मनो रेतस्येति विद्वानुद्गायति महामना मनस्व्यस्मादाजायते । 

अथ यः प्राणो गायत्रीति विद्वानुद्गायति सर्वमायुरेति । 

अथ योऽस्मादाजायते स सर्वमायुरेति । 

अथ यश्चक्षुस्त्रिष्टुबिति विद्वानुद्गायत्यह्रीतमुखी पश्यो
दृष्ट्यास्मादाजायते दर्शनीयः । 

अथ यश्श्रोत्रं जगतीति विद्वानुद्गायति शुश्रूषुश्श्रोत्रियोऽस्मादाजायते
श्रवणीयः अथ यो वागनुष्टुबिति विद्वानुद्गायति शंस्तोद्गाता
वाचाराध्यस्मादाजायते २६१
