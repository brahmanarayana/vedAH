+++
title = "२३३"

+++

 

द्वितीयो भागः

विराट्सम्पदैव यज्ञेन यजेतेत्याहुः । 

अन्नं वै विराट् । 

अन्नं ह वै देवानां सोमो राजा । 

अन्नमेव तत्कृत्वा देवेभ्यः सोमं राजानं प्रयच्छति । 

न ह वा एषोऽनभिषुतो देवानामन्नम् । 

तमेतदभिषुत्यान्नं कृत्वा देवेभ्यः प्रयच्छति । 

यद्ध वा इह देवेभ्यः करोति तदस्मै देवाः कुर्वन्ति । 

त एनं समृद्धाः प्रजया पशुभिरन्नाद्येन समर्धयन्ति । 

विराण्नातियष्टव्येत्याहुः । 

यो ह वै विराजमतियजते पुनर्ह सोऽमुष्मिँ ल्लोके यजमान आस्ते । 

स रूक्षः परुषो विराजं सम्पिपादयिषन्नीप्सन्ननाप्नुवन्नास्ते । 

क्व हि तदाप्स्यति यदितोऽनाप्त्वा प्रैति । 

परुषानिव हासीनानसितो दैवल उवाच क एत आसत इति । 

ये विराजमत्ययजामहीति होचुः । 

तान्हाभ्युवाद । स रथादवपद्यते २३३
