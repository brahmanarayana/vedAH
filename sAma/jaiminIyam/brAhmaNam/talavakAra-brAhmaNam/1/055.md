+++
title = "०५५"

+++

 

तदाहुर्यदेतस्य दीर्घसत्त्रिणोऽग्निहोत्रं जुह्वतोऽग्निहोत्रं
दुह्यमानममेध्यमापद्येत किं तत्र कर्म का
प्रायश्चित्तिरिति । 

तदु हैके होतव्यमेव मन्यन्ते न वै देवाः कस्माच्चन बीभत्सन्त इति वदन्तः । 

तदु तथा न विद्यात् । 

पुरुषो न्वेव बीभत्सेयाद्बीभत्सते बीभत्सान्ता३इदु देवाः । 

इत्थमेव कुर्यात् । 

गार्हपत्यस्यैवोष्णं भस्म निरूह्य तस्मिन्नेनत्तूष्णीं निनयेत् । 

तन्न हुतं नाहुतम् । 

अद्भिरनुनिनयेत् । 

अद्भिरेवैनदाप्नोति । 

अथ यदन्यद्विन्देत्तेन जुहुयात् । 

अथो खल्वाहुर्यद्दुग्धममेध्यमापद्येत किं तत्र कर्म का प्रायश्चित्तिरिति ।

येष्वेवाङ्गारेष्वधिश्रयिष्यन्स्यात्तानेव प्रत्यूह्य तेष्वेवैनत्तूष्णीं
निनयेत् । 

तन्न हुतं नाहुतम् । 

अद्भिरनुनिनयेत् । 

अद्भिरेवैनदाप्नोति । 

अथ यदन्यद्विन्देत्तेन जुहुयात् । 

अथो खल्वाहुर्यदधिश्रितममेध्यमापद्येत किं तत्र कर्म का प्रायश्चित्तिरिति
। 

येष्वेवाङ्गारेष्वधिश्रितं स्यात्तानेव प्रत्यूह्य तेष्वेवैनत्तूष्णीं
निनयेत् । 

तन्न हुतं नाहुतम् । 

यदहैनत्तेषु निनयति तेन हुतं यद्वेनांस्तेनो एवानुगमयति तेनो अहुतम् । 

अद्भिरनुनिनयेत् । 

अद्भिरेवैनदाप्नोति । 

अथ यदन्यद्विन्देत्तेन जुहुयादथो खल्वाहुः ५५
