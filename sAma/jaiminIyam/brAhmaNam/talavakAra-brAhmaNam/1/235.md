+++
title = "२३५"

+++

 

एतद्ध वै परमं वाचः क्रान्तं यद्दशेति । 

एतावद्ध परमं वाक्चक्रमे । 

तद्यत्परमं वाचः क्रान्तं तत्सर्वमाप्नवानीति । 

अथ यदत ऊर्ध्वं विंशतिश्शतं सहस्रमित्यङ्गान्येवास्यै तानि पर्वाणि । 

वाच एव सा प्रभूतिः । 

तदु हात्रैव सर्वां विराजमाप्नोति । 

पुरुषसम्पद्ध खलु वा एषा दशाक्षरा विराट् । 

दश पुरुषे प्राणाः । 

सा वा एषैतासामेव नवतिशतस्य स्तोत्रियाणां प्रशंसा । 

नवतिशतं ह्येवैषोऽग्निष्टोमः संस्तुतो भवति । 

कृतं तद्यदशीतिशतम् । 

कृतमिदु दश कृतं सत् । 

तदु ह कुरव आहुर्द्वापर एष यन्नवतिशतं स्तोत्रियास्त्रयाणामयानामधमः । 

कृतं वै त्रेताद्वापरम् । 

द्वे स्तोत्रिये उपप्रस्तुत्ये । 

स कृतस्तोमः सम्पद्यते । 

कृतेन तज्जयति यज्जिगीषति । 

कृतेनोद्भिनत्ति । 

अथो पक्षावेतौ यत्पवमानौ । 

तावेव तत्समौ करोति । 

अथो विश्वज्योतिरेव यज्ञक्रतुर्भवति । 

अथो द्व्यतिष्टुतः । 

तावेव विराजः स्तनौ । 

स द्विपाद्यजमानः प्रतिष्ठित्यै २३५
