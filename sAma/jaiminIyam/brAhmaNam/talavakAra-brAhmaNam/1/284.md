+++
title = "२८४"

+++

 

सवनान्येवेन्द्रा ग्नी अनुप्राविशताम् । 

ततो वै तान्मृत्युः पाप्मा न निरजानात् । 

कुतो हि तस्य मृत्युः पाप्मेशिष्यते यं न निर्जानाति । 

न हैनं मृत्युः पाप्मानुविन्दति य एवं वेद । 

छन्दांसि वाव तान्मृत्योः पाप्मनोऽच्छादयन् । 

तद्यदेनाञ्छन्दांसि मृत्योः पाप्मनोऽच्छादयंस्तच्छन्दसां छन्दस्त्वम् । 

छादयन्त्येवैनं छन्दांसि मृत्योः पाप्मनो य एवं वेद । 

तद्येन येन ह वै छन्दसैवंविदार्त्विजं करोति तत्तदेव स तर्हि प्रपन्नो भवति
। 

येन येन ह्येवैनं छन्दसा कुर्वन्तमुपवदति तस्मादावृश्च्यते । 

तस्य हैतस्य नैव का चनार्तिरस्ति य एवं वेद । 

य एवैनमुपवदति स आर्तिमार्च्छति । 

अथ होर्जो जानायनः कपिवनं भौवायनं पप्रच्छ यद्गायत्रं प्रातःसवनं
त्रैष्टुभं माध्यन्दिनं सवनं जागतं तृतीयसवनमथ
केयमनुष्टुबयातयाम्नी सवनमुखान्युपापतत्यान्ताद्यज्ञं
वहतीति । 

स होवाच वाग्वा अनुष्टुब्वाचो यज्ञस्तायते । 

तद्यथा वा अदो भद्र बलीवर्देन रज्ज्वभिहितेन पुनः पुनः प्रतिधावन्ति
प्रतिकूलाय वा गुरवे वोद्वोढ व एवं वा एतं वाचमनुष्टुभं
सवनमुखेषु पर्याणाय युञ्जन्ति । 

प्रतिकूलानीव वा एतानि यत्सवनमुखानि । 

सैषा वागेवायातयाम्न्यान्ताद्यज्ञं वहति । 

यो वा अनुष्टुभं सर्वत्रापीं वेद सर्वत्र हास्यापि पुण्ये भवति । 

अष्टाक्षरा गायत्र्\! येकादशाक्षरा त्रिष्टुब्द्वादशाक्षरा जगती वागिति
यज्ञायज्ञीयस्य निधनम् । 

तद् द्वात्रिंशत् । द्वात्रिंशदक्षरानुष्टुप् । 

अपि वा एतस्यै प्रातःसवनेऽपि माध्यन्दिने सवनेऽपि तृतीयसवनेऽपि वा एतस्यै
ब्रह्मण्यपि क्षत्रेऽपि विश्यपि वा एतस्या अस्मिँ
ल्लोकेऽप्यन्तरिक्षेऽप्यमुष्मिन्स य
एवमेतां अनुष्टुभं सर्वत्रापीं वेद सर्वत्र हैवास्यापि पुण्ये भवति २८४
