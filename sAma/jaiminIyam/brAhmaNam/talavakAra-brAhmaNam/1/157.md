+++
title = "१५७"

+++

 

अथ संहितं द्व्यक्सरणिधनं प्रतिष्ठायै । 

द्विपाद्वै यजमानः प्रतिष्ठित्यै । 

देवासुरा अस्पर्धन्त । 

तेऽब्रुवन्यन्न इदमुभयं धनं तत्सन्निदधामहै । 

तेषां नो यतरे जयन्ति तेषां न एतदुभयं धनं संहितमस्त्विति । 

तद्यदेषामुभयं धनमासीत्तत्सन्न्यदधत । 

ते देवा अकामयन्तोभयमिदं धनं संहितं जयेमेति । 

त एतत्सामापश्यन् । 

तेनास्तुवत । 

तेनोभयं धनं संहितमजयन् । 

तद्यदुभयं धनं संहितमजयंस्तत्संहितस्य संहितत्वम् । 

उभयमेव संहितं द्विषन्तं भ्रातृव्यं जयति य एवं वेद । 

तदु होवाचारुणिरश्वो वाव स संहित आसीत् । 

तस्मिन्नेवैषां तद्धनं संहितमासीत्तमेव तदसुराणामवृञ्जत प्रजापतिं वावैषां
तदवृञ्जतेति । 

ततो वै देवा अभवन्परासुराः । 

भवत्यात्मना परास्य द्विषन्भ्रातृव्यो भवति य एवं वेद १५७
