+++
title = "११६"

+++

 

मरुत्वतीः प्रतिपदो भवन्ति । 

मरुत्वन्तं ग्रहं गृह्णन्ति मरुत्वान्वा इन्द्रो वृत्रमहन्वार्त्रहत्याय । 

उच्चा ते जातमन्धसा इत्यन्धस्वतीर्भवन्ति । 

अहर्वा अन्धः । 

अह्न एवारम्भः । 

यज्ञो वा अन्धः । 

यज्ञस्यैवारम्भः । 

त्रीणि यज्ञेऽन्धांसीति ह स्म पूर्वे ब्राह्मणा मीमांसन्ते उच्चा ते
जातमन्धसा । वसोर्मन्दानमन्धसः । पुरोजिती वो अन्धसः इति । 

त्रयः पशुषु भोगाः प्रातर्मध्यन्दिने सायम् । 

तानेवैतेनावरुन्द्धे । 

इमौ वै लोकौ सह सन्तौ व्यैताम् । 

तयोर्न किं चन समपतत् । 

ते देवमनुष्या आशनायन् । 

इतःप्रदानाद्धि ते देवा जीवन्त्यमुतःप्रदानान्मनुष्याः । 

स एताः प्रजापतिरृचोऽपश्यदुच्चा ते जातमन्धसा इति । 

स उदित्येवेतो देवेभ्यो हव्यमवहद्दिवि सद्भूम्या ददे इत्यमुतो
वृष्टिमाच्यावयत् । 

ताविमौ लोकौ सवासिनावकरोत् । 

तावस्मै कामं अपिन्वाताम् । 

काममस्मा इमौ लोकौ पिन्वाते य एवं वेद । 

तासु गायत्रमुक्तब्राह्मणम् ११६
