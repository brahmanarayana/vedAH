+++
title = "१८३"

+++

 

हारिवर्णं ब्रह्मसाम रक्षोगृहीतः कुर्वीत । 

आङ्गिरसस्स्वर्गं लोकं यत एभ्यो लोकेभ्यो रक्षांस्यन्वसचन्त । 

तेऽकामयन्ताप रक्षांसि हनीमहीति । 

स एतद्धरिवर्ण आङ्गिरसस्सामापश्यत् । 

तेनास्तुत । 

तेनैभ्यो लोकेभ्यो रक्षांस्यपाघ्नत । 

हरिश्रियमित्येवास्माल्लोकाद्विराजसि इत्यन्तरिक्षाद्दिवेदिवे इत्यमुष्मात्
। 

ततो वै ते सर्वेभ्य एभ्यो लोकेभ्यो रक्षांस्यपहत्य स्वर्गं लोकमारोहन् । 

सर्वेभ्य एवैभ्यो लोकेभ्यो रक्षांस्यपहत्य स्वर्गं लोकमारोहति य एवं वेद । 

यदु हरिवर्ण आङ्गिरसोऽपश्यत्तस्माद्धारिवर्णमित्याख्यायते १८३
