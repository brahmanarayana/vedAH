+++
title = "२१०"

+++

 

असुरेषु वा इदमग्र आसीत् । 

तद्देवा अभिजित्याब्रुवन्वीदं भजामहा इति । 

तस्य विभागे न समपादयन् । 

तेऽब्रुवन्नाजिमस्यायामेति । 

त आजिमायन् । 

अग्नेः प्रथमो रथ आसीदथोषसोऽथाश्विनोः । 

तावश्विनावश्वी अश्व्यामत्यकुरुताम् । 

तौ द्र वन्तावग्निः पर्युदतिष्ठत् । 

तावब्रूतामति नौ सृजस्वेति । 

नेत्यब्रवीदनु नु माभजतमिति । 

तृतीयं त इत्यब्रूतामावाभ्यां त्वेवाख्यायतादिति । 

तथेति तावत्यार्जत । 

तौ द्र वन्तावुषाः पर्युदतिष्ठत् । 

तावब्रूतामति नौ सृजस्वेति । 

नेत्यब्रवीदनु नु माभजतमिति । 

तृतीयं त इत्यब्रूतामावाभ्यां त्वेवाख्यायतादिति । 

तथेति तावत्यार्जत । 

तावुदजयताम् । 

स य एवमेतामश्विनोरुज्जितिं वेद यत्र कामयत उदिह जयेयमित्युत्तत्र जयति । 

य उ एवैतामग्नेश्चोषसश्चान्वाभक्तिं वेद यत्र कामयतेऽन्वाभक्त इह
स्यामित्यन्वाभक्तस्तत्र भवति । 

तस्मान्नानादेवत्यासु संस्तुवन्ति । 

अथाश्विनमित्येवाख्यायते । 

वारेवृतं हि तत्तयोः २१०
