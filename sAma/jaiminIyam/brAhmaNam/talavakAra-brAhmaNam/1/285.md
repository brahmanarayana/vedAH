+++
title = "२८५"

+++

 

अथ हाहीनसमाश्वत्थिं केशी दार्भ्यः केशिनः सात्यकामिनः पुरोधाया अपरुरोध । 

स ह स्थविरतरोऽहीना आस कुमारतरः केशी । 

तं होवाचां केशिन्किं मे विद्वान्राजन्यमुपाहृथा इति । 

स होवाच दहेदनुष्टुभमेव सर्वाणि छन्दांष्युपास्महे बृहतीं पशून्यज्ञं
स्वर्गं लोकमिति । 

तं हास्रं विवेद । 

स ह कृपयां चक्रे । 

तं होवाच मा कृपयथाः । 

यदि राजन्यकाम्या कृपयस एष ते राजन्यः । 

अपि वै वयमन्यं राजन्यमेषिष्यामहा इति । 

स होवाच नैतत्केशिन्राजन्यकाम्या ब्रह्मचर्यमेव वै मा
तदनुसम्स्मृत्यास्रमविदत् । 

चचार वै ब्रह्मचर्यम् । 

उपजरसं वावेदमशृण्म यदयमियत्कुमारकोऽभिवेदयत इति । 

एवमेवैतदनुसम्स्मृत्यास्रमविददिति । 

स यदनुष्टुभं सर्वाणि छन्दांस्युवाचाष्टाक्षरा गायत्र्\! येकादशाक्षरा
त्रिष्टुब्द्वादशाक्षरा जगती वागिति यज्ञायज्ञीयस्य निधनम् । 

तद्द्वात्रिंशत् । 

द्वात्रिंशदक्षरानुष्टुप् । 

एतदनुष्टुभं सर्वाणि छन्दांस्युवच । 

बृहतीं पशूनिति । 

या वा अनुष्टुप्सा बृहती । 

चतुष्पात्सु वा एषा पशुषूपहितेषु बृहत्यभवत् । 

यज्ञमिति । 

यो ह्येव पशुमान्भवति तं यज्ञ उपनमति । 

स्वर्गं लोकमिति । 

बृहती ह्येव स्वर्गो लोकः । 

अथ ह सङ्गमन क्षैमिः सत्ययज्ञं पौलुषिं पप्रच्छाचार्येण प्रहित आरुणिना
सत्ययज्ञ पौलुषे यत्स्तुता गायत्री भवति स्तूयते त्रिष्टुबस्तुता
जगती कथं ताः सर्वाः सम्पद्य माध्यन्दिनं सवनमुद्यच्छन्तीति । 

तद्ध न प्रत्युवाच । 

तेन हैनं जिगाय । 

स यत्प्रत्यवक्ष्यद्यस्माद्ब्राह्मणश्च वैश्यश्च क्षत्रियमधस्तादुपासाते
अथो यदस्याद्यावभवतामथो यदेवैतद्द्वादशाक्षरं पदमिति २८५
