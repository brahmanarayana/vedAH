+++
title = "०८५"

+++

 

प्राणान्वै तत्सन्तत्य स्वर्गं लोकं सर्पन्ति यदन्तर्हविर्धाने
ग्रहान्गृहीत्वा बहिष्पवमानं सर्पन्ति । 

सन्ततास्सर्पन्ति । 

सन्तत इव वै स्वर्गो लोकः । 

स्वर्गस्यैव लोकस्य सन्तत्या अव्यवच्छेदाय । 

प्रावभ्रा इव सर्पन्ति । 

प्रतिकूलमिव वा इतस्स्वर्गो लोकः । 

तद्यथा वा अदः प्रतिकूलमुद्यन्प्रावभ्र इव भवत्येवमेवैतत् । 

स्वर्गस्य लोकस्य समष्ट्या अनपव्याधाय । 

अध्वर्युः प्रथमस्सर्पति प्राणो यज्ञस्य । 

तस्माद्यदवच्छिद्येरन्प्राणादवच्छिद्येरन्प्रमायुकास्स्युः । 

प्रस्तोता द्वितीयस्सर्पति मुखं साम्नः । 

तस्माद्यदवच्छिद्येरन्मुख्यं आर्तिमार्छेयुः । 

उद्गाता तृतीयस्सर्पति सर्वदेवत्यः प्रजापतिः । 

तस्माद्यदवच्छिद्येरन्सर्वज्यानिं जीयेरन् । 

प्रतिहर्ता चतुर्थस्सर्पति तुरीयं साम्नः । 

तस्माद्यदवच्छिदेरंस्तुरीयेणात्मनो यातयेयुः । 

यजमानः पञ्चमस्सर्पति । 

पाङ्क्तो यज्ञः पाङ्क्ताः पशवः । 

तस्माद्यदवच्छिद्येरन्यज्ञात्पशुभ्योऽवच्छिद्येरन् ८५
