+++
title = "०९२"

+++

 

पवस्वेन्दो वृषा सुतः इति जने प्रतिष्ठाकामः प्रतिपदं कुर्वीत । 

कृधी नो यशसो जनः इति ह्यस्यै यशस्येव जने भवति । 

वृषा सुतः इति वृषेव वै प्रजनितेवाधिपतिरिव तस्यां जनतायां भवति
यस्यामृध्यते । 

वृषेवैव प्रजनितेवाधिपतिरिव तस्यां जनतायां भाति यस्यां भवति य एवं वेद । 

सर्वो ह वै जने बुभूषतेऽरातीयति । 

विश्वा अप द्विषो जहि इति विश्वा एवैतेन द्विषोऽपहते । 

तया पवस्व धारया इति सङ्ग्रामं संयतिष्यमानस्य प्रतिपदं कुर्यात् । 

यया गाव इहागमञ्जन्यास उप नो गृहानिति जन्या वा एष गा आजिहीर्षति
यस्सङ्ग्रामं संयतते । 

आ जन्या गा हरति । 

एतामेव प्रतिपदं कुर्वीत सनिं प्रैष्यन् । 

जन्या वा एष गा आजिहीर्षति यस्सनिं प्रैति । 

आ जन्या गा हरत्युपैनं जन्या गावो नमन्ति य एवं वेद । 

अग्न आयूंषि पवसे इत्यामयाविनः प्रतिपदं कुर्यात् । 

अग्निं वा एतस्य शरीरमप्येति वायुं प्राणः । 

अग्निनैवास्य पवमानेन शरीरं प्राणेन सन्दधाति । 

एतामेवं प्रतिपदं कुर्वीरन्येषां दीक्षितानां प्रमीयते । 

अपूता इव वा एतेऽमेध्या मन्यन्ते येषां दीक्षितानां प्रमीयते । 

अग्निनैवैनान्पवमानेन पूतान्मेध्यान्करोति एतामेव प्रतिपदं कुर्वीत ९२
