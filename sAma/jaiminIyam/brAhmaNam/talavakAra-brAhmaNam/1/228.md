+++
title = "२२८"

+++

 

तासु कौत्सम् । 

कुत्सश्च लुशश्चेन्द्रं व्यह्वयेताम् । 

स कुत्सस्य हवमागच्छत् । 

तं शतेन वार्ध्रीभिराण्डयोरबध्नात् । 

तं लुशोऽभ्यवदत्

स्ववृजं हि त्वामहमिन्द्र शुश्रवानानुदं वृषभ रध्रचोदनम्

प्र मुञ्चस्व परि कुत्सादिहा गहि किमु त्वावान्मुष्कयोर्बद्ध आसते

इति । 

ताः सर्वाः संलुप्य लुशमभि प्राद्र वत् । 

तं कुत्सः इन्द्र सुतेषु सोमेषु इत्यन्वाह्वयत् । 

तमभ्यावर्तत । 

तं लुशः इन्द्रा होयी हावे होयी इति । 

तावन्तरातिष्ठत् । 

तावब्रवीदंशमाहरेथामात्मना वामन्यतरस्य पास्यामि महिम्नान्यतरस्येति । 

तथेति । 

तावंशमाहरेतामात्मानमन्यतर उदजयन्महिमानमन्यतरः । 

आत्मानं कुत्स उदजयन्महिमानं लुशः । 

आत्मनान्यतरस्यापिबन्महिम्नान्यतरस्य । 

आत्मना कुत्सस्यापिबन्महिम्ना लुशस्य । 

उभा उ ह त्वाव तस्य तावात्मानाउ यदात्मा च महिमा च । 

तदेतत्सेन्द्रं साम । 

सेन्द्रो हास्य सदेवो यज्ञो भवत्यभ्यस्येन्द्रो यज्ञमावर्तते नास्येन्द्रो
यज्ञादपक्रामति य एवं वेद । 

यदु कुत्सोऽपश्यत्तस्मात्कौत्समित्याख्यायते । 

तदैळमच्छावाकसाम भवति । 

पशवो वा इळा । 

पशुष्वेवैतत्प्रतितिष्ठति २२८
