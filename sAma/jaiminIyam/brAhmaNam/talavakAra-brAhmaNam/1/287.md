+++
title = "२८७"

+++

 

अथ बृहत्यथ त्रिष्टुप् । 

तदेतद्ब्रह्मणा च क्षत्रेण चोभयतोऽन्नाद्यं परिगृहीतम् । 

ब्रह्मणा च ह वा एनं क्षत्रेण चोभयतोऽन्नाद्यं परिगृहीतमुपतिष्ठते य एवं
वेद । 

तस्माद्ब्राह्मणेन क्षत्रियाय न द्रो ग्धव्यं न क्षत्रियेण ब्राह्मणाय । 

समानं ह्येनयोरन्नाद्यम् । 

तस्माद्यद्ब्राह्मणो महदिव गच्छति क्षत्रियमेव स तस्यान्नाद्यस्य द्वितीयं
गोप्तारमिच्छते । 

यत्क्षत्रियो ब्राह्मणमु एव । 

चतुरक्षराणि ह वा अग्रे छन्दांस्यासुरयज्ञवाहानि । 

अथ हेन्द्र स्य त्रिदिवे सोम आस । 

तं हाग्नयो गन्धर्वा जुगुपुरेत एव धिष्णयाः । 

त उ एवाशीविषाः । 

स हिरण्मय्योः कुश्योरास । 

ते ह स्म निमेषमात्रमभिसम्पततः । 

तानीमानि छन्दांस्यब्रुवन्सोममाहराम यज्ञं तनवामहा इति । 

सा जगती प्रथमोदपतदोजिष्ठा बलिष्ठा भूयिष्ठा वीर्यवत्तमा मन्यमाना । 

तस्यै परेतायै सोमपालास्त्रीण्यक्षराण्यविन्दन्त । 

सैकाक्षरा पुनरागच्छद्दीक्षां च पशूंश्चाहरन्ती । 

तस्माद्य एव पशुमान्भवति तं दीक्षोपनामुका । 

अथ त्रिष्टुबुदपतत् । 

तस्यै परेतायैसोमपाला एकमक्षरमविन्दन्त । 

सा त्र्\! यक्षरा पुनरागच्छत्तपश्च दक्षिणाश्चाहरन्ती । 

तस्मात्त्रिष्टुभो लोके दक्षिणा नीयन्ते तस्मादु तमेव तपस्तप्यमानं
मन्यन्ते २८७