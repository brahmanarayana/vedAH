+++
title = "१३९"

+++

 

अक्षं ह स्म वा एतत्पुरा विशश्शीर्षन्निदधति य एव तमुद्गायन्नावपातयिष्यति
स न उद्गास्यतीति । 

तदु तदुपकार्यरूपमेव । 

काममेवोद्गेयम् । 

तस्य त्रीण्यक्षराणि छन्नानि गायति । 

त्रयो वा इमे लोकाः । 

प्रजापतिर्वामदेव्यं प्रजापतिर्लोकानामभिनेता । 

स यो प्रजापतिस्स्वर्गस्य लोकस्याभिनेता । स यस्स्वर्गस्य लोकस्याभिनेता स
मा स्वर्गं लोकमभिनयादिति । लोकानामभिनेता स नो लोकानभिनयादिति । 

वामदेव्यस्य स्तोत्र ऋषभमप्यर्जेत् । 

सौ हौ खा इत्येवर्षभः । 

योनिर्वामदेव्यं प्रजननमृषभः । 

योन्यामेवैतत्प्रजननेन प्रजननमपिसृजति प्रजात्यै । 

तत्परोक्षमिव गेयम् । 

नर्चमुपस्पृशेत् । 

वयो वै वामदेव्यम् । 

यदृचमुपस्पृशेद्यथा वयोऽन्तरिक्षेण पतद्वृक्षमृच्छेत्तादृक्तत् । 

पदे अन्तरा नावान्यात् । 

यत्पदे अन्तरावान्याद्यथा कर्तं पतेत्तादृक्तत् । 

उत्तरस्य पदस्यारभ्यावान्यात् । 

स यथाक्रमणादाक्रमणमाक्रम्योदन्यात्तादृक्तत् १३९
