+++
title = "१६७"

+++

 

प्रजापतिर्ह खलु वा एष यस्संवत्सरः । 

स ह षण्मासोऽन्यतरमन्यतरं पादमुद्ग्राहं तिष्ठति । 

स यदोष्णमुद्गृह्णात्यथ हेदमुपर्युष्णो भवत्यध उ ह तदा शीतो भवति । 

तस्माद्ग्रीष्म उपर्युष्णोऽधश्शीतमधिगम्यते । 

तस्मादु ग्रीष्मे शीताः कूप्या अप उदाहरन्ति । 

अथ यदा शीतमुद्गृह्णात्यथ हेदमुपरि शीतो भवत्यध उ ह तदोष्णो भवति । 

तस्माद्धेमन्नुपरि शीतोऽध उष्णमधिगम्यते । 

तस्मादु हेमन्नुष्णाः कूप्या अप उदाहरन्ति । 

एवं ह वा एष प्रजापतिस्संवत्सरः प्रजा बिभर्ति । 

अथ ह वा एतं सौम्यं चरुमाहरन्ति । 

यद्ध वा उद्गातुर्यज्ञ ऊनं वातिरिक्तं वा कुर्वतो मीयते यमलोकं ह वा अस्य
तद्गच्छति । 

तद्धापि मृतोदीरिण आहुर्यमस्यैतत्सभायामपश्याम इति । 

तदेतेन पुनराह्रियते यदेतं सौम्यं चरुमाहरन्ति । 

तं हावेक्षेत

 

यन्मे मनो यमं गतं यद्वा मे अपरागतम्

 

राज्ञा सोमेन तद्वयं पुनरस्मासु दध्मसि

 

मनसि मे चक्षुरधाश्चक्षुषि मे मनः

 

आयुष्मत्या ऋचो माच्छैत्सि । मा साम्नो भागधेयाद्वियोषम्

इति । 

तद्धापि छायां पर्यवेक्षेतात्मनोऽप्रणाशाय । 

अथो सर्पिषोऽक्ष्योरादधीत चक्षूष आप्यायनाय । 

तदपि विज्ञानमसद् । 

य आत्मानं न परिपश्येदपेतासुः स स्यात् । 

तस्मात्सत्यादप्याज्यं भूय आनीय पर्येवात्मानं दिदृक्षेत
सर्वस्यायुषोऽवरुद्ध्यै १६७
