+++
title = "०६०"

+++

 

तदाहुर्यदेतस्य दीर्घसत्त्रिणोऽग्निहोत्रं जुह्वतोऽग्निहोत्रीवत्सो
नश्येत्किं तत्र कर्म का प्रायश्चित्तिरिति । 

तदु होवाचारुणिर्द्यौर्वा अग्निहोत्री तस्या आदित्य एव वत्स
इयमेवाग्निहोत्रस्थाली । 

न ह वा एवंविदोऽग्निहोत्रीवत्सो नश्यति । 

क्व ह्येष नश्येत् । 

नो वा एवंविदोऽग्निहोत्रं दुह्यमानं स्कन्दति । 

अस्यां ह्येवं प्रतितिष्ठति । 

नो वा एवंविदोऽग्निहोत्री दुह्यमानोपविशति । 

यदा वा एषा सुवृष्टं वर्षत्यभिनिषद्येव बतावर्षीदित्येनामाहुः । 

अथो खल्वाहुर्यदेषा लोहितं दुहीत किं तत्र कर्म का प्रायश्चित्तिरिति । 

अवृत्तिं वा एषा यजमानस्य पाप्मानं प्रतिदृश्य दुहे या लोहितं दुहे । 

स व्युत्क्रामतेऽत्युक्त्वान्वाहार्यपचनं परिच्छादयितवै ब्रूयात् । 

तदधिश्रित्य मेक्षणं कृत्वा श्रपयेत् । 

तत्तदेव तूष्णीं निनयेत् । 

अनिरुक्तो वै प्रजापतिः । 

प्राजापत्यमग्निहोत्रम् । 

अथो भूर्भुवं स्वरित्येताभिर्व्याहृतिभिः । 

एता वै व्याहृतयस्सर्वप्रायश्चित्तयः । 

तदनेन सर्वेण प्रायश्चित्तिं कुरुते अथो खल्वाहुः ६०
