+++
title = "०५२"

+++

 

तदु हैके छादिमुष्टिमेव निवपन्तो यन्ति गार्हपत्यादाहवनीयादिदं
विष्णुर्विचक्रमे इत्येतयर्चा । 

तदु तथा न कुर्यात् । 

यो ह तत्र ब्रूयादासान्न्वा अयं यजमानस्यावाप्सीत्क्षिप्रे
परमासानावप्स्यते ज्येष्ठ्यगृह्यं
रोत्स्यतीति तथा हैव स्यात् । 

इत्थमेव कुर्यात् । 

उदपात्रं वैवोदकमण्डलुं वादाय गार्हपत्यादाहवनीयान्निनयन्नियादिदं
विष्णुर्विचक्रमे इत्येतयैवर्चा । 

देवपवित्रं वा एतद्यदृग्देवपवित्रमेतद्यदापः । 

तद्यदेवात्र यज्ञस्याशान्तं भवति यदमेध्यमापो वै तस्य सर्वस्य शान्तिः । 

अद्भिरेवैनं तच्छमयन्ति ५२
