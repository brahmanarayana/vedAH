+++
title = "१५२"

+++

 

जमदग्नेस्सप्तहमभिचरन्वा भ्रातृव्यवान्वा कुर्वीत । 

जमदग्निर्ह वै महेनानां पुरोहित आस । 

तान्ह वित्तेनात्यादधौ । 

त उ हैनमुपजिहिंसुः । 

स हेक्षां चक्रे कथं न्वहमेषां सप्तसप्तैकाहनि ग्राम्याणां पशूनां
हन्यामिति । 

स एतत्सामापश्यत् । 

तेनास्तुत । 

ततो वै स तेषां सप्तसप्तैकाहनि ग्राम्याणां पशूनामहन् । 

तथो एवैषामेतद्घ्नन्ति । 

तदु भ्रातृव्यहा । 

हन्ति द्विषन्तं भ्रातृव्यं य एवं वेद । 

यदु जमदग्निरपश्यत्तस्माज्जमदग्नेस्सप्ताहमित्याख्यायते । 

तदेषोपगीता

अतिमात्रमवर्धन्त नोदिव दिवमस्पृशन् । भृगुं हिंसित्वा माहेना असंहेयं
पराभवन्

इति । 

असंहेयं ह वै स पराभवति य एवं विद्वांसं हिनस्ति १५२
