+++
title = "१२३"

+++

 

यौधाजयेन वै देवा असुरान्संविच्य रौरवेणैषां रवमाणानां स्वमाददत । 

यौधाजयेनैव द्विषन्तं भ्रातृव्यं संविच्य रौरवेणास्य रवमाणस्य स्वमादत्ते य
एवं वेद । 

रौरवेण वै देवा ऊर्ध्वास्स्वर्गं लोकमारोहन् । 

तानसुरा ओ वा इत्येवान्वारोहन् । 

तद्देवाः प्रत्यबुध्यन्त । 

त एतं स्तोभमपश्यन् । 

तेनैनानो हा उ वा इत्यवाचोऽवाघ्नन् । 

उत्सो देवो हिरा हा उ वा इति भूमिस्पृश एवाकुर्वन् । 

अन्तगतमिव सामासीत् । 

ऊर्ध्वस्स्वर्गो लोक एव यच्छेत् । 

ऊर्ध्वं प्रतिहारादुद्गाता । 

स्वर्गस्य लोकस्य समष्ट्यै । 

ण्याया औ हो वा हो इळा इति । 

स्वरेणैव सन्तत्य स्वर्गं लोकं समश्नुते । 

एतावन्ति ह खलु वै सामान्येतावती सामक्ळ्प्तिरेतावानु सामबन्धुः । 

स्वारं भवति । 

प्राणो वै स्वरः । 

अथ निधनवत् । 

आत्मा वै निधनम् । 

अथैळम् । 

पशवो वा इळा । 

प्राणमात्मानं पशूंस्तानेवैतत्सन्दधाति । 

सर्वयास्य सामकॢप्त्या सर्वेण सामबन्धुना स्तुतं भवति य एवं वेद १२३
