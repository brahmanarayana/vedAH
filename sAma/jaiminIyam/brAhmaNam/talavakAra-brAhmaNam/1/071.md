+++
title = "०७१"

+++

 

प्रजापतेर्वा एतदुदरं यत्सदः । 

ऊर्गुदुम्बरः । 

यन्मध्यतस्सदस औदुम्बरीमीयते मध्यत एवैतत्प्रजानामन्नमूर्जं दधाति । 

तस्मान्मध्यतोऽशनमशितं धिनोति । 

तस्माद्यत्रैषा यातयाम्नी क्रियते तत्प्रजा अशनायुका भवन्ति । 

पोषुका ह त्वै भवन्ति । 

उपस्पृश्यां नोपस्पृश्यामिति मीमांसन्ते । 

सर्वं वावेदमात्मन्वत् । 

यस्त्वा अन्नमभीव कामयते तमेवैतद्भूयिष्ठं द्वेष्टि । 

यदुपस्पृशेदन्नाद्यं प्रथमेत् । 

यन्नोपस्पृशेदन्नाद्यादात्मानमन्तर्यात् । 

उपस्पृश्य नस्वास्पृष्टेनैवोद्गेयन्नान्नाद्यं प्रथमति
नान्नाद्यादात्मानमन्तरेति । 

साम देवानामन्नमूर्गुदुम्बरः । 

यदुद्गातौदुम्बरीं श्रयते सामन्नेवैतद्देवानामन्नमूर्जं दधाति । 

तस्माद्यत्र साम्नार्त्विज्यं कुर्वन्ति तदेव देवा भूयिष्ठमिवादन्ति ७१
