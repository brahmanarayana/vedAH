+++
title = "१७१"

+++

 

नार्मेधं नाथकामः कुर्वीत । 

नृमेधश्च वै सुव्रतश्च भ्रातरौ । 

तौ हाग्निकान्यादधाते । 

स ह नृमेधस्सुव्रतस्योज्जगौ । 

तद्ध यज्ञायज्ञीयेनैवास्तुतमास । 

अथ हैनमासस्रुः । 

यजमानस्य वै त उद्गातुः पुत्रौ पुत्रममीमरतामन्तकधृतिं सौव्रतिं नकिरश्च
शकपूतश्चेतितं ह बाहू परामृशन्नुवाच ब्राह्मणा एष वो यज्ञस्तेन यं
कामयध्वे तं याजयतानेन न्वा अहं तच्चातयिष्य । तद्यातयिष्य इति । 

तं हौदुम्बर्यामनुवेष्ट्य शणशलाकाभिरुपादीपयां चकार । 

सोऽकामयतोदित इयां गातुं नाथं विन्देय न मायमग्निर्दहेदिति । 

स एतत्सामापश्यत् । 

तेनास्तुत । 

ततो वै स गातुं नाथमविन्दत नैनमग्निरदहत् । 

अपि ह तच्छुल्बकं प्रददाह येनानुवेष्टित आस । 

तदेतद्गातुविन्नाथवित्साम । 

गातुं वै स नाथमविन्दत । 

विन्दते गातुं नाथं य एवं वेद । 

यदु नृमेधोऽपश्यत्तस्मान्नार्मेधमित्याख्यायते १७१
