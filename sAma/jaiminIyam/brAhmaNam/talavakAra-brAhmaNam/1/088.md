+++
title = "०८८"

+++

 

रथन्तरवर्णामुत्तमां गायन्ति । 

इयं वै रथन्तरम् । 

अस्यामेवैतत्प्रतितिष्ठति । 

प्रजापतिः प्रजा असृजत । 

ता एनं सृष्टा अन्नकाशिनीरभितस्समन्तं पर्यविशन् । 

ताभ्यो हिङ्कारेणान्नाद्यमसृजत । 

तदॐकारेण सृष्टमवारयत । 

प्रजापतिरेष यदुद्गाता । 

तमेतत्प्रजा अन्नकाशिनीरभितस्समन्तं परिविशन्ति । 

ताभ्यो हिङ्कारेणैवान्नाद्यं सृजते । 

तदॐकारेण सृष्टं वारयते । 

स यद्धिङ्कृत्येनॐकुर्यात्पराङ्देवान्नाद्यमियात् । 

यत्साम प्रथममभिव्याहरेत्क्षत्रं बलमृच्छेत् । 

क्षत्रं हि साम । 

यदृचं प्रथममभिव्याहरेद्विशं बलमृच्छेत् । 

विड्ढ्यृक् । 

यद्यजुः प्रथममभिव्याहरति ब्रह्म वै यजुर्ब्रह्मवर्चसमेतत्करोति । 

भूर्भुवस्स्वः । 

मधु करिष्यामि । 

मधु जनयिष्यामि । 

मधु भविष्यति । 

भद्रं भद्र म् । 

इषमूर्जमिति । 

यद्भूर्भुवस्स्वः इत्येतद्वै ब्रह्मैतद्यजुः । 

यन्मधु करिष्यामि इति प्रजा वै मधु ता एव तत्करोति । 

यन्मधु जनयिष्यामि इति प्रैवैनास्तज्जनयति । 

यन्मधु भविष्यति इति भूतिमेवैनास्तद्गमयति । 

भद्रं भद्र मिति यद्वै पुरुषस्य वित्तद्भद्रं गृहा भद्रं प्रजा भद्रं पशवो
भद्रं तदेवैतेनावरुन्द्धे । 

इषमूर्जमिति वर्षं वा इषे यदुपरिष्टाद्वर्षस्यैधते तदूर्जे
तदेवैतेनावरुन्द्धे ८८
