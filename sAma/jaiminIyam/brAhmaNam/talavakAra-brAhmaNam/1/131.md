+++
title = "१३१"

+++

 

एकमक्षरं स्तोभति । 

तस्मादरेणारेण रथः प्रतितिष्ठन्नेति । 

द्वे अक्षरे स्तोभति । 

द्वे रथस्य पक्षसी । 

पक्षाभ्यामेव तद्देवरथं प्रतिष्ठापयति । 

त्रीण्यक्षराणि स्तोभति । 

द्विपाद्वै यजमान आत्मा तृतीयः । 

यजमान एव तत्प्रतितिष्ठति । 

अथो त्रय इमे लोकाः । 

तानेव तदाप्नोति । 

चत्वार्यक्षराणि स्तोभति । 

चतस्रो दिशश्चतुष्पादाः पशवः । 

दिक्षु चैतत्पशुषु च प्रतितिष्ठति । 

पञ्चाक्षराणि स्तोभति । 

पाङ्क्तो यज्ञः पाङ्क्ताः पशवः । 

यज्ञे चैतत्पशुषु च प्रतितिष्ठति । 

षडक्षराणि स्तोभति । 

षड्वा ऋतवः । 

ऋतुष्वेव तत्प्रतितिष्ठति । 

अथो षड्वै छन्दांसि । 

तान्येव तदाप्नोति । 

सप्ताक्षराणि स्तोभति । 

सप्तपदा वै शक्वर्यः । 

शाक्वराः पशवः । 

पशुष्वेव तच्छक्वर्यां प्रतितिष्ठति । 

अथो सप्त चतुरुत्तराणि छन्दांसि सप्त मुख्याः प्राणाः । 

तान्येव तदाप्नोति । 

अष्टावक्षराणि स्तोभति । 

अष्टाक्षरा वै गायत्री । 

तेजो ब्रह्मवर्चसं गायत्री । 

तेजस्येव तद्ब्रह्मवर्चसे प्रतितिष्ठति । 

अथो अष्टाशफेष्वेव पशुषु १३१
