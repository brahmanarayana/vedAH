+++
title = "०६४"

+++

 

यदग्नयस्संसृज्येरन्किं तत्र कर्म का प्रायश्चित्तिरिति । 

स यदि परस्तादन्योऽभिदहन्नेयात्स विद्यात्परस्तान्मा
शुक्रमागात्प्रजातिर्मे
भूयस्यभूच्छ्रेयान्भविष्यामीति । 

तथा हैव स्यात् । 

यदि त्वस्य हृदयं विलिखेदग्नये विविचय इष्टिं निर्वपेत् । 

एता एव पञ्चदश सामिधेनीर्वार्त्रघ्नावाज्यभागौ विराजौ संयाज्ये । 

अथैते याज्यापुरोनुवाक्ये

वि ते विष्वग्वातजूतासो अग्ने भामासश्शुचे शुचयश्चरन्ति

तुविम्रक्षासो दिव्या नवग्वा वना वनन्ति धृषता रुजन्तः

इति । 

अथ याज्या

त्वामग्ने मानुषीरीळते विशो होत्राविदं विविचिं रत्नधातमम्

गुहा सन्तं सुभग विश्वदर्शतं तुविष्मणसं सुयजं

घृतश्रियम्

इति । 

अथो हैनया पाप्मना व्यावृत्स्यमानो यजेत । 

क्षिप्रे हैव पाप्मनो व्यावर्तते । 

यदि त्वयमितोऽभिदहन्नेयादग्नये संवर्गायेष्टिं निर्वपेत् । 

एता एव पञ्चदश सामिधेनीर्वार्त्रघ्नावाज्यभागौ विराजौ संयाज्ये अथैते
याज्यापुरोनुवाक्ये ६४
