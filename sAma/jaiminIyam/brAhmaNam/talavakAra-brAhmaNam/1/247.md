+++
title = "२४७"

+++

 

ता एता नव बहिष्पवमान्यः । 

ताष्षड्बृहत्यः । 

षडु मृत्योर्मुखान्यृतव एव । 

अथ ह वा एतानि मृत्योर्मुखानि बृहत्येव प्रतिविभवितुमर्हति नान्यच्छन्दः । 

स बृहत्यैवर्तोर्मुखमपिदधाति बृहत्यर्तोर्बृहत्यर्तोः । 

स यथा समेन विषममतीत्य प्रत्यवेक्षेतैवमेवैतं मृत्युं पराङतीत्य
प्रत्यवेक्षते । 

तमेव तं त्रिवृतं वज्रमुपप्रवर्तयति । 

स एषोऽहरहरिमाँ ल्लोकाननुवर्तते । 

तद्ध स्माह नगरी जानश्रुतेयो न हैव तावद्देवासुरं भविता यावदेष
त्रिवृद्वज्रोऽहरहरिमाँ ल्लोकाननुवर्तत । 

ऊर्ध्वा ह्ययमग्निर्दीप्यते तिर्यङ्ङयं वायुः पवतेऽर्वाङसावादित्यस्तपति । 

त एतेऽनिमेषमन्योन्यमीक्षन्ते । 

कथमेतेष्वेवं सत्सु देवासुरं स्यादिति । 

एष उ एवास्य त्रिवृद्वज्रोऽहरहरिमाँ ल्लोकाननुवर्तमानः सर्वं
पाप्मानमपघ्नन्पल्ययते य एवं वेद २४७
