+++
title = "१६८"

+++

 

अङ्गिरसां वै सत्त्रमासीनानां शर्करा अक्षिष्वजायन्त । 

तेऽकामयन्तानन्धास्स्याम प्रपश्येमेति । 

त एतं सौम्यं श्यामं चरुमक्षिष्वादधत । 

तमेतेन मन्त्रेणादधत

 

येन ह्याजिमजयन्नृचक्षा येन श्येनं शकुनं सुपर्णम्

 

यदाहुश्चक्षुरदितावनन्तं सोमो नृचक्षा मयि तद्दधातु

इति । 

ततो वै तेऽनन्धा अभवन्प्रापश्यन् । 

अनन्धो हैव भवति प्रपश्यति य एवं वेद । 

तदाहुः प्राश्या३न प्राश्या३इति स योऽनूचानस्सन्नयश ऋतस्स्यात्स हि तं
प्राश्नीयात् । 

अनूचाना इह वा अलं यशसे । 

स योऽनूचानस्सन्नयश ऋतो भवति अमुं ह वै तस्य लोकं यशो गतं भवति तदेतेन
पुनराह्रियते यदेतं सौम्यं श्यामं चरुं प्राश्नाति । 

तदु होवाच शाट्यायनिर्नैवैष प्राश्यः कस्ततो यश आहरेद्यत्र भूयसी रात्री
वत्स्यन्स्यादिति । 

तस्मादु हैतन्नैव प्राश्नीयात् १६८
