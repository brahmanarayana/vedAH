+++
title = "१९९"

+++

 

अधिकर्ण्या सोमं क्रीणन्ति । 

यथा ह वै कर्णे कर्णेऽधिरूढ एवं षोडशी स्तोत्राणाम् । 

सह वै षोडशिनं क्रीणीम इति वदन्तष्षोडशिनं क्रीनन्ति यदधिकर्णी सोमक्रयणी
भवति । 

तेनैवैषां षोडशी क्रीतस्तेनावरुद्धः । 

अधिकर्ण्या सोमं क्रीणन्ति । 

सवनात्सवनात्सोममतिरेचयन्ति । 

जनद्वतीषु स्तुवन्ति । 

सर्वाणि रूपाण्यनुशास्यन्ते । 

यदधिकर्ण्या सोमं क्रीणन्ति यजमान एनं तेन प्रजनयति । 

यत्सवनात्सवनात्सोममतिरेचयन्त्यध्वर्युरेनं तेन प्रजनयति । 

यज्जनद्वतीषु स्तुवन्त्युद्गातैनं तेन प्रजनयति । 

यत्सर्वाणि रूपाण्यनुशास्यन्ते होतैनं तेन प्रजनयति । 

एतानि वै षोडशिनः प्रजननानि । 

प्र प्रजया पशुभिर्जायते य एवं वेद १९९
