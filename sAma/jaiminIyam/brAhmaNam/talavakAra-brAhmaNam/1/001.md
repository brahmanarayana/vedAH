+++
title = "००१"

+++

तदाहुः केन जुहोति कस्मिन्हूयत इति । 

प्राणेनैव जुहोति प्राणे हूयते । 

तद्यदेतदग्नीन्मन्थन्ति यजमानस्यैव तत्प्राणाञ्जनयन्ति । 

तद्यावद्वै मन्थन्ति न तर्हि प्राणिति । 

अरण्योरेवास्य तर्हि प्राणा भवन्ति । 

तस्य वै मथ्यमानस्य भस्मावशीयते । 

अन्नमेवास्य तज्जायते । 

अन्नं म एतदजनीत्येव तद्विद्यात् । 

धूमोऽनु निनर्दति । 

मन एवास्य तज्जायते । 

मनो म एतदजनीत्येव तद्विद्यात् । 

अङ्गारोऽनु निर्वर्तते । 

चक्षुरेवास्य तज्जायते । 

चक्षुर्म एतदजनीत्येव तद्विद्यात् । 

स एषोऽङ्गार एतानि भस्मानि ग्रसते । 

यथा कुमारो जातस्स्तनमभिपद्येत तथा तिर्यङ्विसर्पति । 

श्रोत्रमेवास्य तज्जायते । 

श्रोत्रं म एतदजनीत्येव तद्विद्यात् । 

उपरि तृणानि धुनोति । 

प्राण एवास्य स जायते । 

प्राणो म एषोऽजनीत्येव तद्विद्यात् । 

भा इत्युद्दीप्यते । 

वागेवास्य सा जायते । 

वाङ्म एषाजनीत्येव तद्विद्यात् । 

स एतान्पञ्च प्राणाञ्जनयते । 

तांस्त्रेधा व्यूह्य देवान्कृत्वा तेषु जुह्वदास्ते । 

देवा हैवास्य देवा भवन्ति । 

इमे त्वेवास्य देवा भवन्ति येषु जुह्वदास्ते १
