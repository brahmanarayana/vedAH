+++
title = "१२६"

+++

 

मोच्चैरिति होवाच कर्णिनी वै भूमिरिति । 

तदिदमप्येतर्ह्याहुर्मोच्चैः कर्णिनी वै भूमिरिति । 

नेति होवाच ब्रूह्येवेति । 

स होवाच ब्राह्मणाविमौ समं विदतुर्बृहस्पतिरयं देवेषूशना काव्योऽसुरेषु । 

तौ यत्कुरुतस्तत्सममेव यच्छति । 

या इतर आहुतीर्जुहोति ता इतरः । 

तास्समेत्य यथायथमेव पुनर्विपरायन्ति । 

तयोर्यतरो यतरानुपसमेष्यति ते जेष्यन्तीति । 

तद्धैवेन्द्रो ऽनुबुध्य शुको भूत्वोत्पपात । 

तं हान्वीक्ष्य पतन्तमुवाच येषामसौ हरितवर्णकः पतति ते जेष्यन्तीति । 

स होशनसं काव्यमाजगामासुरेषु । 

तं होवाचर्षे कमिमं जनं वर्धयस्यस्माकं वै त्वमसि वयं वा
तवास्मानभ्युपावर्तस्वेति । 

कथेति होवाच केन मोपमन्त्रयस इति । 

या इमा विरोचनस्य प्राह्लादेः कामदुघस्ताभिरिति । 

तथेति । 

ताभिर्ह प्र त्वित्येव प्रदुद्रुवतुः । 

तौ हासुरा अन्ववजहिरे । 

तौ हान्वाजग्मुः । 

स होवाचर्षेऽनु वै नाविमेऽसुरा आग्मन्निति । 

स वै तथा कुर्विति होवाच यथा नावेते नान्वागच्छानिति तौ हैतत्प्रतिपेदाते १२६
