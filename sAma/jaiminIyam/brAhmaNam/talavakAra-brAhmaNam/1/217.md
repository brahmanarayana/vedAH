+++
title = "२१७"

+++

 

तासु श्रौतकक्षम् । 

श्रुतकक्षः काक्षीवतः पशुकामः तपोऽतप्यत । 

स एतत्सामापश्यत् । 

तेनास्तुत । 

स एतामिळां उपैत् । 

पशवो वा इळा । 

ततो वै स पशूनवारुन्द्ध । 

तदेतत्पशव्यं साम । 

अव पशून्रुन्द्धे बहुपशुर्भवति य एवं वेद । 

पुनर्नितुन्नछन्दो भवति । 

यत्र यत्र वै देवाश्छन्दसां रसमन्वविन्दंस्तत्पुनर्नितुन्नमकुर्वन् । 

तत्पुनरभ्याघ्नन् । 

धीतेवैषा यद्रा त्रिः । 

तद्यत्पुनर्नितुन्नछन्दो भवति रसमेवास्यामेतद्दधति । 

रसस्यैवैषानुवृत्तिः । 

यदु श्रुतकक्षः काक्षीवतोऽपश्यत्तस्माच्छ्रौतकक्षमित्याख्यायते । 

तदैळमच्छावाकसाम भवति । 

पशवो वा इळा । 

पशुष्वेवैतत्प्रतितिष्ठति २१७
