+++
title = "१६१"

+++

 

यद्यथापूर्वं छन्दांस्युपेयुरनुष्टुभ उत्तमाः कुर्युः । 

वाग्वा अनुष्टुप् । 

तां वै यज्ञाद्बहिर्धा कुर्युः । 

तामेवैतद्यज्ञस्य मध्यत आभजन्ति । 

ता एता भवन्ति पुरोजिती वो अन्धसः इति । 

पुरस्ताद्ध वा एताः पाप्मानं जयन्तीः पुरस्तात्पाप्मानमपघ्नत्यो यन्ति । 

जितं ह वा एताभिर्विजितमन्ववस्यन्ति । 

सुताय मादयित्नवे । अप श्वानं श्नथिष्टन सखायो दीर्घजिह्वियमिति । 

दीर्घजिह्वी ह वा असुर्यास । 

सा ह स्म सोमंसोममवलेढि । 

उत्तरे ह समुद्र आस । 

स यो ह स्म दक्षिणे समुद्रे सूयते यः पूर्वे योऽपरे तं ह स्म तत एवालेढि । 

तां हेन्द्रो जिघृक्षन्न शशाक गृहीतुम् । 

स होवाच मा कश्चन यष्टेयं वै दीर्घजिह्वी सोमंसोममेवावलेढीति १६१
