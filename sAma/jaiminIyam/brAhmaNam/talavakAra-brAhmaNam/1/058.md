+++
title = "०५८"

+++

 

तदाहुर्यदेतस्य दीर्घसत्त्रिणोऽग्निहोत्रं जुह्वतोऽग्निहोत्री
दुह्यमानोपविशेत्किं तत्र कर्म का
प्रायश्चित्तिरिति । 

तामु हैके यजुषोत्थापयन्ति । 

अवृत्तिं वा एषा यजमानस्य पाप्मानं प्रतिदृश्योपविशति यस्याग्निहोत्री
दुह्यमानोपविसति । 

तामुत्थापयन्ति उदस्थाद्देव्यदितिः इति । 

इयं वै देव्यदितिः । 

इमामेवास्मै तदुत्थापयन्ति । 

आयुर्यज्ञपतावधादित्यायुरेवास्मिंस्तद्दधति । 

मित्राय वरुणाय च इति प्राणापानौ न्वै मित्रावरुणौ
प्राणापानावेवास्मिंस्तद्दधति
। 

तां तस्यामेवाहुतौ हुतायां ब्राह्मणाय ददति । 

यं संवत्सरमनभ्यागमिष्यन्तो भवन्त्यवृत्तिमस्मिन्पाप्मानं निवेशयाम इति
वदन्तः ५८
