+++
title = "००८"

+++

 

तमेवं सम्भृत्य सायं जुहोति । 

स तां गर्भकृतो रात्रिं वसति । 

एवमेव पुनस्सम्भृत्य प्रातर्जुहोति । 

तं जनयति । 

सोऽस्य जायमान एव सर्वं पाप्मानमपहन्ति । 

देवा वै प्रजापतेरजायन्त । 

एष उ एवंविदो जायते । 

स यावन्तं प्रजाप्तिर्लोकमजयत्तावन्तं जयति । 

अथो हेक्षतेऽयं वाव माम अनुष्ठ्या सम्भरति हन्तायं साङ्गस्सतनुरविह्रुतो
जरसं गच्छत्विति । 

स ह साङ्ग एव सतनुरविह्रुतो जरसं गच्छति । 

अथो हेक्षतेऽयं वाव मामनुष्ठ्या वेद हन्तेममेवाविशानीति । 

स हैवंविदमेवाविशति । 

स एष वा एको वीरो य एष तपत्येष इन्द्र एष प्रजापतिः । 

एतस्मिन्हास्य तद्धुतं भवति य एवं विद्वानग्निहोत्रं जुहोति ८
