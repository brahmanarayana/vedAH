+++
title = "०८१"

+++

 

स यत्प्रथममपाहन्सा कृष्णाविरभवत् । 

यद्द्वितीयमपाहन्सा धूम्राविरभवत् । 

यत्तृतीयमपाहन्सा फाल्गुन्यविरभवत् । 

स यं कामयेत पापीयान्स्यादिति कृष्णमस्य पवित्रेऽप्यस्येत्पापीयानेव भवति ।

अथ यं कामयेत नार्वाङ्न परस्स्यादिति धूम्रमस्य
पवित्रेऽप्यस्येन्नैवार्वाङ्न
परो भवति । 

अथ यं कामयेत श्रेयान्स्याद्रुचमश्नुवीतेति फाल्गुनमस्य पवित्रं
कुर्याच्छ्रेयानेव भवति रुचमश्नुते । 

अस्ति हि तत्राप्यादित्यस्य न्यक्तम् । 

तदन्तरेषे अवहृत्य सम्मार्ष्टि वसवस्त्वा सम्मृजन्तु गायत्रेण छन्दसा । 

रुद्रा स्त्वा सम्मृजन्तु त्रैष्टुभेन छन्दसा । 

आदित्यास्त्वा सम्मृजन्तु जागतेन छन्दसा इति । 

तद्तदुदीचीनदशं पवित्रवत्या वितनोति पवित्रं ते विततं ब्रह्मणस्पते इति
समष्ट्यै । 

तपोष्पवित्रं विततं दिवस्पदे इति स्वर्गकामस्य । 

अरूरुचदुषसः पृश्निरग्रयुः इति प्रजाकामस्य । 

सर्वाभिरेव वितनुयादेतेषां सर्वेषां कामानामुपाप्त्यै । 

राजानमानयति । 

तमभिमन्त्रयते स पवस्व सुधामा देवानामभि प्रैयाणि धाम । 

त्रिर्देवेभ्योऽपवथास्त्रिरादित्येभ्यस्त्रिरङ्गिरोभ्यः । 

येन तुर्येण ब्रह्मणा बृहस्पतयेऽपवथास्तेन मह्यं पवस्व । 

स नः पवस्व शं गवे शं जनाय शमर्वते

शं राजन्नोषधीभ्यः

इति । 

शमेवोद्गात्रे भवति शं यजमानाय शं प्रजाभ्यः । 

अध्वर्युराग्रायणं ग्रहं गृह्णन्हिङ्करोति । 

तदेव हिङ्कृतं भवति । 

अथोद्गात्रैकर्चो गायत्रं गायति उच्चा ते जातमन्धसा इति । 

स उदित्येवेतो देवेभ्यो हव्यं वहति दिवि सद्भूम्या ददे इत्यमुतो
वृष्टिमाच्यावयति । 

ताविमौ लोकौ सवासिनौ करोति । 

तावस्मै कामं पिन्वाते । 

काममस्मा इमौ लोकौ पिन्वाते य एवं वेद ८१
