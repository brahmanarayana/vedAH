+++
title = "१६५"

+++

 

अथान्धीगवम् । 

मध्येनिधनं भवति प्रतिष्ठायै । 

समुद्रं वा एतेऽनारम्भणं प्रप्लवन्ते य आर्भवं पवमानमुपयन्ति । 

तद्यन्मध्येनिधनं भवति प्रतिष्ठित्या एव । 

तद्यथा वा अदस्समुद्रं प्रस्नाय द्वीपं वित्त्वोपोत्स्नाय विश्राम्यन्नास्त
एवं ह वा एतन्निधनमुपेत्य कामं विश्राम्यन्त आसीरन्नस्तुवानाः । 

तदैळं भवति । 

पशवो वा इळा पशवः कृत्स्नमन्नाद्यम् । 

यो वा अनवसोऽध्वानं प्रैति नैनं स समश्नुते । 

अथ यस्सावसः प्रैति स एवैनं समश्नुते । 

अयं वाव समुद्रो ऽनारम्भणो यदिदमन्तरिक्षम् । 

तस्य नानवसेनेत्थं गतिरस्ति नेत्थम् । 

तदेतत्पशूनेव कृत्स्नमन्नाद्यमवसं कृत्वा यन्ति । 

शाक्त्या अन्नाद्यकामा अदीक्षन्त । 

स एतदन्धीगुश्शाक्त्यस्सामापश्यत् । 

तेनास्तुत । 

तस्यैतां दशाक्षरां विराजं मध्यत उपैत् । 

दशाक्षरा विराडन्नं विराट् । 

ततो वै ते विराजमन्नाद्यमवारुन्धत । 

तदेतद्विराजोऽन्नाद्यस्यावरुद्धिस्साम । 

अव विराजमन्नद्यं रुन्द्धेऽन्नादश्श्रेष्ठस्स्वानां भवति य एवं वेद । 

यद्वन्धीगुश्शाक्त्योऽपश्यत्तस्मादान्धीगवमित्याख्यायते १६५
