+++
title = "२३२"

+++

 

तदाहुर्यदेकविंशमनु सर्वे यज्ञक्रतवः सन्तिष्ठन्तेऽत्यु वा
एकविंशान्युक्थानि रात्रिरेत्यथ
केनैषामेकविंशमनु रात्रिः सन्तिष्ठत इति । 

स ब्रूयाद्यदेवैत एकविंशतिश्च त्रिवृतो भवन्ति नव चैकविंशा इति । 

अथ ह स्माह भाल्लवेयः क उ स्विदद्योभयतोज्योतिषा यज्ञक्रतुना यक्ष्यत इति ।

एष ह वा उभयतोज्योतिर्यज्ञक्रतुर्यदतिरात्रः । 

त्रिवृत्पुरस्ताद्बहिष्पवमानं भवति त्रिवृदुपरिष्टाद्रा थन्तरः सन्धिः । 

अग्निर्वै पूर्वस्त्रिवृदादित्य उत्तरः । 

अग्निना वा अयं लोको ज्योतिष्मानादित्येनासौ । 

उभयतोज्योतिषास्य यज्ञक्रतुनेष्टं भवति ज्योतिष्मानस्मिंश्च
लोकेऽमुष्मिंश्च भवति य एवं वेद । 

तौ वा एतौ ब्रह्म चैव क्षत्रं च । 

ब्रह्म वै त्रिवृत्क्षत्रं पञ्चदशः । 

तदेतद्ब्रह्म च क्षत्रं च सन्धाय रात्रिं वहतः । 

तदेतद्ब्रह्म च क्षत्रं च सन्धायान्ततः पाप्मानमपहतः । 

तद्यदेतौ स्तोमावन्ततः क्रियेते पाप्मान एवापहत्यै । 

अप पाप्मानं हते य एवं वेद । 

तौ यद्गायत्रीं सम्पद्येते तेजो वै ब्रह्मवर्चसं गायत्री तेजस्येव
तद्ब्रह्मवर्चसे प्रतितिष्ठति । 

अथो यजमानमेव तदायुषि प्रतिष्ठापयति सर्वायुष्ट्वाय । 

प्राणो हि गायत्री । 

सर्वमायुरेति य एवं वेद २३२
