+++
title = "१७२"

+++

 

दाशपत्यं श्रैष्ठ्यकामः कुर्वीत । 

देवासुरा अस्पर्धन्त । 

ते देवा इन्द्र मुपाधावंस्त्वयाधिपत्येदं जयामेति । 

स इन्द्रो ऽकामयत जयेमासुरानिति । 

स एतत्सामापश्यत् । 

तेनास्तुत । 

ततो वै देवा असुरानजयन् । 

तस्मै विजित्यासीनाय दशपतये दशपतय आ इत्येवोद्धारानुदहरन् । 

तदेव दाशस्पत्यस्य दाशस्पत्यत्वम् । 

उद्धारं हरत उद्धार्यो भवति य एवं वेद । 

विशोविशीयमन्नाद्यकामः कुर्वीत । 

अग्निर्वा अकामयत विशोविश एवान्नादश्श्रेष्टोःऽधिपतिस्स्यामिति । 

स एतत्सामापश्यत् । 

तेनास्तुत । 

ततो वै स विशोविश एवान्नादश्श्रेष्ठोऽधिपतिरभवत् । 

तत एनं विशोविशो व्यवाहरन्त । 

तद्यदेनं विशोविशो व्यवहरन्ति तद्विशोविशीयस्य विशोविशीयत्वम् । 

स हैष विशोविश एवान्नादश्श्रेष्ठोऽधिपतिः । 

विशोविश एवान्नादश्श्रेष्ठोऽधिपतिर्भवति य एवं वेद । 

वारवन्तीयं पशुकामः कुर्वीत । 

प्रजापतिः पशूनसृजत । 

तेऽस्मात्सृष्टा अपाक्रामन् । 

तान्वारवन्तीयेनैवावारयत । 

यदवारयत तद्वारवन्तीयस्य वारवन्तीयत्वम् । 

तद्यद्वारवन्तीयमग्निष्टोमसाम भवति पशूनामेवोपस्थित्यै पशूनामनपक्रमाय १७२
