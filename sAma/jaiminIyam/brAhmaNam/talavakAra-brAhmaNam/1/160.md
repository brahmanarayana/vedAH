+++
title = "१६०"

+++

 

तासु सभं यज्ञस्यैव सभतायै । 

यद्ध वै किं च यज्ञस्य दुःष्टुतं दुश्शस्तं विधुरं तस्य ह वा एतत्सभतायै । 

सभमविभमसदिति ह वा एतेन स्तुवन्ति । 

साभं ह वा एतन्नाम । 

सभेन वै देवा असुराणां तेजो बलमिन्द्रि यं वीर्यं पशूनन्नाद्यं सभेन
सभमात्मानमध्यकुर्वत । 

तत्सभस्य सभत्वम् । 

सभेनैव द्विषतो भ्रातृव्यस्य तेजो बलमिन्द्रि यं वीर्यं पशूनन्नाद्यं सभेन
सभमात्मानमधिकुरुते य एवं वेद । 

प्रजापतिः पशूनसृजत । 

तेऽस्मात्सृष्टा अपाक्रामन् । 

सोऽकामयत न मत्पशवोऽपक्रामेयुरभि मावर्तेरन्निति । 

स एतत्सामापश्यत् । 

तेनास्तुत । 

ततो वै तं पशवोऽभ्यावर्तन्त ततोऽस्मादनपक्रामिणोऽभवन् । 

सोऽब्रवीद्सभो वै पशुभिरभूवमिति । 

तद्वेव सभस्य सभत्वम् । 

सभो हाविभः पशुभिर्भवति य एवं वेद । 

तदु काकुभं स्वारं भवति । 

प्राणो वै स्वरः पुरुषच्छन्दसं ककुप् । 

ज्यैष्ठ्यं वै प्राणो ज्यैष्ठ्यं पुरुषः । 

ज्यैष्ठ्येनैव तज्ज्यैष्ठ्यं सन्दधति ज्यैष्ठ्येन ज्यैष्ठ्ये प्रतितिष्ठन्ति
। 

अथो यजमानमेव तत्प्राणेन समर्धयन्ति । 

समस्मा ऋध्यते य एवं वेद । 

तानेकरूपान्न व्यजानात् । 

स एतत्पौष्कलं सामापश्यत् । 

तेनैषां रूपाणि व्यकरोत् । 

ते नानारूपा अभवञ्श्वेतो रोहितः कृष्णः । 

एकरूपा ह वाव ते ततः पुरासू रोहिता एव । 

बहुरूपान्नानारूपान्पशूनवरुन्द्धे बहुपशुर्भवति य एवं वेद । 

अथ पौष्कलम् । 

पुष्कल आङ्गिरसः पशुकामस्तपोऽतप्यत । 

स एतत्सामापश्यत् । 

तेनास्तुत । 

ततो वै पशूनवारुन्द्ध । 

तदेतत्पशव्यं साम । 

अव पशून्रुन्द्धे बहुपशुर्भवति य एवं वेद । 

यदु पुष्कल आङ्गिरसोऽपश्यत्तस्मात्पौष्कलमित्याख्यायते । 

तच्चतुरक्षरणिधनं भवति । 

चतुष्पदा वै पशवः । 

पशव इव उष्णिक् । 

अभि पूर्वाणामेव पशूनामवरुद्ध्यै १६०
