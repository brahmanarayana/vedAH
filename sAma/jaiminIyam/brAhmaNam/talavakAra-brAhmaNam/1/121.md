+++
title = "१२१"

+++

 

देवा वा असुरान्हत्वापूता इवामेध्या अमन्यन्त । 

तेऽकामयन्त पूता मेध्याश्शृतास्स्याम गच्छेम स्वर्गं लोकमिति । 

त एता ऋचोऽपश्यन् । 

ताभिरपुनत । 

पुनानस्सोम धारयापो वसानो अर्षसि इति । 

आपो वै पवित्रम् । 

अद्भिरेवापुनत । 

आ रत्नधा योनिमृतस्य सीदसि इति । 

अन्तरिक्षं वा ऋतम् । 

अन्तरिक्षमेवैतेनात्यायन् । 

उत्सो देवो हिरण्ययः इति । 

असौ वै लोक उत्सो देवः । 

अमुमेवैतेन लोकमुपासीदन् । 

ततो वै ते पूता मेध्याश्शृता अभवन्नगच्छन्स्वर्गं लोकम् । 

पूतो मेध्यश्शृतो भवति गच्छति स्वर्गं लोकमेताभिरृग्भिस्तुष्टुवानः १२१
