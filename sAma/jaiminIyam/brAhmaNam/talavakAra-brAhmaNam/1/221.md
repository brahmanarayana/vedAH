+++
title = "२२१"

+++

 

तामब्रवीदपाले किङ्कामासीति । 

साब्रवीद्

इमानि त्रीणि विष्टपा तानीन्द्र वि रोहय

शिरस्ततस्योर्वरामादिदं म उपोदिरे

सर्वा ता रोमशा कृधि

इति । 

खलतिर्हास्यै पितास । 

तं हाखलतिं चकार । 

उर्वरा हास्य न जज्ञे । 

सो ह जज्ञे । 

उपस्थे हास्यै रोमाणि नासुः । 

तान्यु ह जज्ञिरे । 

तां खे रथस्यात्यबृहत् । 

सा गोधाभवत् । 

तां खेऽनसोऽत्यबृहत् । 

सा कृकलास्यभवत् । 

तां खे युगस्यात्यबृहत् । 

सा संश्लिष्टिकाभवत् । 

तदेषाभ्यनूच्यते

खे रथस्य खेऽनसः खे युगस्य शतक्रतो

अपालामिन्द्र त्रिष्पूत्व्यकृणोः सूर्यत्वचम्

इति । 

तस्यै ह यत्कल्याणतमं रूपाणां तद्रू पमास । 

तदेतत्कामसनि साम । 

एतं वै सा काममकामयत । 

सोऽस्यै कामः समार्ध्यत । 

यत्काम एवैतेन साम्ना स्तुते समस्मै स काम ऋध्यते । 

यद्वपालात्रेय्यपश्यत्तस्मादापालमित्याख्यायते २२१
