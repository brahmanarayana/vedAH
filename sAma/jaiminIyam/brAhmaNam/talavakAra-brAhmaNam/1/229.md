+++
title = "२२९"

+++

 

तदाहू रथन्तरमेव प्रथमे तृचे स्याद्वामदेव्यं द्वितीये बृहत्तृतीय एषां
लोकानां समारोहायेति । 

इमे वै लोका एतानि सामानि । 

अयमेव लोको रथन्तरमन्तरिक्षं वामदेव्यमसावेव बृहत् । 

तस्मादेवमेव कार्यमेषां लोकाणां समारोहायेति । 

प्राणव्यानोदाना ह खलु वा एतानि सामानि । 

प्राण एव रथन्तरं व्यानो वामदेव्यमुदानो बृहत् । 

तस्मादेवमेव कार्यं प्राणव्यानोदानानां सन्तत्या अव्यवच्छेदायेति । 

अथ यः कामयेत प्रजा मे श्रेयसी स्यादिति रथन्तरमेव प्रथमे तृचे
कुर्याद्वामदेवमुत्तरयोः । 

प्रजापतिर्वै वामदेव्यम् । 

प्रजापतिमेव तत्स्वरमन्तत उपयन्ति प्रजननाय । 

बृहता श्रीकामः स्वर्गकामः स्तुवीत । 

श्रीर्वै स्वर्गो लोकः । 

बृहदश्नुते श्रियं गच्छति स्वर्गं लोकं य एवं वेद । 

अथो ह भ्रातृव्यलोकमेव नावजहाति । 

भ्रातृव्यभाजनमिव ह्येषा यद्रा त्रिः । 

रथन्तरेण प्रतिष्ठाकामः स्तुवीत । 

प्रतिष्ठा वै रथन्तरम् । 

प्रत्येव तिष्ठति । 

गायत्रीषु सन्धिना ब्रह्मवर्चसकामः स्तुवीत । 

ब्रह्म वै गायत्री । 

ब्रह्मवर्चस्येव भवति । 

ककुप्सु पुरुषकामः । 

पुरुषो वै ककुप् । 

पुरुषवानेव भवति । 

उष्णिक्षु पशुकामः । 

पशवो वा उष्णिक् । 

पशुमानेव भवति । 

विराट्स्वन्नाद्यकामः । 

अन्नं वै विराट् । 

अन्नाद एव भवति । 

अनुष्टुप्सु प्रतिष्ठाकामः । 

प्रतिष्ठा वा अनुष्टुप् । 

प्रत्येव तिष्ठति । 

पङ्क्तिषु यज्ञकामः । 

यः कामयेत पुनर्मा यज्ञ उपनमेदिति । 

यज्ञो वै पङ्क्तिः । 

पुनरेवैनं यज्ञ उपनमति । 

त्रिष्टुप्स्वोजस्कामो वीर्यकामः । 

ओजो वै वीर्यं त्रिष्टुप् । 

ओजस्व्येव वीर्यवान्भवति । 

जगतीषु पशुकामः । 

पशवो वै जगती । 

पशुमानेव भवति । 

तदाहुरेकस्मिन्वावैतस्य छन्दस्येकस्मिन्कामे स्तुतं भवति य एवं स्तुते । 

अथैतस्य सर्वेषु छन्दस्सु सर्वेषु कामेषु स्तुतं भवति यो बृहतीषु स्तुते । 

बृहतीं ह्येवैतानि सर्वाणि छन्दांस्यभिसम्पद्यन्त इति । 

गायत्री च जगती च ते द्वे बृहत्यौ । 

उष्णिक्च त्रिष्टुप्च ते द्वे बृहत्यौ । 

अनुष्टुप्च पङ्क्तिश्च ते द्वे बृहत्यौ । 

बृहत्येव बृहती । 

तस्माद्बृहतीष्वेव स्तोतव्यमेतेषां सर्वेषां छन्दसां सर्वेषां
कामानामुपाप्त्यै २२९
