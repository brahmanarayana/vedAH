+++
title = "२०४"

+++

 

गौरीवितिर्वा एतच्छाक्त्योऽतिरिक्तं ब्रह्मणोऽपश्यत् । 

तद्गौरीवितमभवत् । 

अतिरिक्तं वा एतद्ब्रह्मणो यद्गौरीवितमतिरिक्तष्षोडशी स्तोत्राणाम् । 

यद्गौरीवितेन षोडशिना स्तुवन्त्यतिरिक्त एव तदतिरिक्तं दधति यज्ञस्य
सलोमतायै । 

औपोदितिर्ह स्माह गौपालयो विशालं लिबुजयाभ्यधादनुष्टुभि नानदमकृद्गौरीवितेन
षोडशिनमतुष्टुवन्न श्रिया अवपद्य इति । 

न ह वै श्रिया अवपद्यते य एवं वेद । 

तदु श्वस्तनवदपि प्रजाया उपक्ळ्प्तम् । 

शक्वरीषु षोडशिसाम कुर्वीत पशुकामः । 

वज्रो वै सोडशी पशवश्शक्वर्यः । 

वज्रेणैव पशुं स्पृणोति पशुमान्भवति । 

शक्वरीषु षोडशिसाम कुर्वीत यः कामयेत वज्री स्यामिति । 

वज्रो वै षोडशी वज्रश्शक्वर्यः । 

वज्रेणैव वज्रं स्पृणोति वज्री भवति । 

विराट्स्वन्नाद्यकामष्षोडशिसाम कुर्वीत । 

वज्रो वै षोडश्यन्नं विराट् । 

वज्रेणैवान्नाद्यं स्पृणोत्यत्त्यन्नमन्नादो भवति । 

तास्त्रयस्त्रिंशदक्षरा भवन्ति । 

ततो यान्येकविंशतिः प्रतिष्ठा सा । 

अथ यानि द्वादश प्रजननं तत् । 

प्रति प्रतिष्ठायां तिष्ठति प्रजायते नो चान्तस्थायां जीयते य एवं वेद २०४
