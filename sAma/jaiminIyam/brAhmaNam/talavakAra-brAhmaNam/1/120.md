+++
title = "१२०"

+++

 

त्रीणि ह वै छन्दांसि यज्ञं वहन्ति गायत्री त्रिष्टुब्जगती । 

तदेवानुष्टुबान्तादन्वायत्ता । 

तया देवास्स्वर्गं लोकमजिगांसन् । 

तया न व्याप्नुवन् । 

तस्यां चतुष्पदः पशूनुपादधुर्गां चाश्वं चाजां चाविं च । 

तया व्याप्नुवन् । 

तेऽब्रुवन्स्वर्गं लोकं गत्वा बृहती वा इयमभूद्ययेदं व्यापामेति । 

तदेव बृहत्यै बृहतीत्वम् । 

न ततः पुरा बृहती नाम छन्द आस । 

सा वा एषा पशव एव यद्बृहती । 

येन निधनमुपयन्ति तेन प्रस्तौति । 

तेनो एव पुनरादिमादत्ते । 

तस्मात्पशवो यत एव प्रजायन्ते ततस्सम्भवन्ति । 

ते तत एव पुनः प्रजायन्ते । 

न बृहत्या वषट्कुर्याद्पशूनामप्रवर्गाय । 

यद्बृहत्या वषट्कुर्याद्वज्रेण वषट्कारेण पशून्प्रवृञ्ज्यात् १२०
