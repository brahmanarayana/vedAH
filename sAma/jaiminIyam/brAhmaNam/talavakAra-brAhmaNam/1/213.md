+++
title = "२१३"

+++

 

अथैष राथन्तरः सन्धिर्भवति । 

प्रजापतिरुषसं स्वां दुहितरं बृहस्पतये प्रायच्छत् । 

तस्या एतत्सहस्रमाश्विनं वहतुमन्वाकरोत् । 

स देवानब्रवीदियमेव मम युष्माकमेतदितरदिति । 

तस्माद्यदानृशंसो जायां विन्दते व्येव वहतुमादिशति । 

ते देवा अब्रुवन्वीदं भजामहा इति । 

तस्य विभागे न समपादयन् । 

तेऽब्रुवन्नाजिमस्यायामेति । 

त आजिमायन् । 

अग्नेः प्रथमो रथ आसीदथोषसोऽथाश्विनोः । 

तावश्विनावश्वी अश्व्यामाश्वश्व्यमत्यकुरुताम् । 

तौ देवा अब्रुवन्वारोऽयं वामथ नः सहास्त्विति । 

तस्मान्नानादेवत्यासु स्तुवन्ति । 

अथाश्विनमित्य् एवाख्यायते । 

अग्नये प्रथमाय स्तुवन्त्यथोषसेऽथाश्विभ्याम् । 

एवं ह्येषामेता उज्जितयः । 

एकं साम द्वे छन्दसी । 

द्विपदमेव तच्चतुष्पत्सु पशुष्वध्यूहति । 

तस्माद्द्विपाच्चतुष्पदः पशूनधितिष्ठति । 

अनुदिते सूर्ये परिदध्याद्यं कामयेत पापीयान्स्यादिति । 

पापीयानेव भवति । 

व्युषिते परिदध्याद्यं कामयेत नार्वाङ्न परः स्यादिति नैवार्वाङ्न परो भवति
। 

बहुवर्षी ह तु पर्जन्यो भवति । 

उदिते परुदध्याद्यं कामयेत श्रेयान्स्याद्रुचमश्नुवीतेति । 

श्रेयानेव भवति रुचमश्नुते २१३
