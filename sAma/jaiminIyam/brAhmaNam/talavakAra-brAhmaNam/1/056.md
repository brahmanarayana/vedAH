+++
title = "०५६"

+++

 

\यत्प्रागुद्द्रुतममेध्यमापद्येत किं तत्र कर्म का प्रायश्चित्तिरिति । 

तदु हैके होतव्यमेव मन्यन्ते प्रेतमेतन्नैतस्याहोमः कल्पत इति वदन्तः । 

अथ हैकेऽद्भिरभ्यासिच्य परासिञ्चन्ति । 

तदु तथा न कुर्यात् । 

यो ह तत्र ब्रूयात्पराङ्वा अयमिदमग्निहोत्रमसिञ्चत्परासेक्ष्यतेऽयं यजमान
इति तथा हैव स्यात् । 

इत्थमेव कुर्यात् । 

आहवनीय एव समिधमभ्याधायाहवनीयस्यैवोष्णं भस्म निरूह्य तस्मिन्नेनत्तूष्णीं
निनयेत् । 

तन्न हुतं नाहुतम् । 

अद्भिरनुनिनयेत् । 

अद्भिरेवैनदाप्नोति । 

अथ यदन्यद्विन्देत्तेन जुहुयात् । 

अथो खल्वाहुर्यदववर्षेत्किं तत्र कर्म का प्रायश्चित्तिरिति । 

स विद्यादुपरिष्टान्मा शुक्रमागात्प्रजातिर्मे
भूयस्यभूच्छ्रेयान्भविष्यामीति
। 

तथा हैव स्यात् । 

अथो खल्वाहुर्यत्पूर्वस्यामाहुतौ हुतायामङ्गारा अनुगच्छेयुः क्वोत्तरां
जुहुयादिति । 

य एव तत्र शकलोऽन्तिकस्स्यात्तमध्यस्य जुहुयात् । 

दारौदारौ ह्यग्निः । 

स यदि तस्यां न तिष्ठेद्धिरण्यमभिजुहुयात् । 

अग्नेर्वा एतद्रे तो यद्धिरण्यम् । 

य उ वै पिता स पुत्रः । 

तस्माद्धिरण्यमभिजुहुयादथो खल्वाहुः ५६
