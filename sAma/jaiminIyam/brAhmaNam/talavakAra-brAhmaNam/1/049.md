+++
title = "०४९"

+++

 

अथैतामनुस्तरणीमानयन्ति । 

ताम्प्रोक्ष्य त्रिरपसली पर्याणाय्य कूटेन हन्यात् । 

प्रदक्षिणं हैके पर्याणयन्ति । 

तदु तथा न कुर्यात् । 

तस्यै वस्पामुत्खिद्य शीर्ष्णि परिव्ययन्ति । 

हस्तयोर्मतस्नी हृदये हृदयं बाह्वोर्बाहू । 

यथाङ्गमेवेतराण्यङ्गानि विचिन्वन्ति । 

अथैनं चर्मणा प्रोर्ण्वन्ति स्वया तन्वा समृध्यस्व इति । 

संस्तीर्योपादीपयन्ति । 

स तथैव चिकीर्षेद्यथैनमाहवनीयः प्रथमो गच्छेत् । 

तदेनं देवलोकः प्रत्यागच्छति । 

अथ यथान्वाहार्यपचनस्तदेनं पितृलोकः प्रत्यागच्छति । 

अथ यथा गार्हपत्यस्तथास्मिँ ल्लोके प्रजया च पशुभिश्च प्रतितिष्ठति । 

तस्योपादीप्तस्य धूम एव शरीरं धुनोति । 

स यद्धुनोति तस्माद्धुनः । 

धुनो ह वै नामैशः । 

तं धूम इति परोक्षमाचक्षते परोक्षेणैव । 

परोक्षप्रिया इव हि देवाः । 

धूमाद्वै रात्रिमप्येति रात्रिया
अहरह्नोऽपोच्छन्तीपक्षमपोच्छन्तीपक्षादापूर्यमाणपक्षमापूर्यमाणपक्षान्मासम्
। 

ते अत्र मासे शरीरं चासुश्च सङ्गच्छाते । 

तं हर्तूनामेको यः कूटहस्तो रश्मिना प्रत्यवेत्य पृच्छति कोऽसि पुरुषेति ४९
