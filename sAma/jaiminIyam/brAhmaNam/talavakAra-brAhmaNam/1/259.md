+++
title = "२५९"

+++

 

गायत्रीं गायति । 

प्राणो वै गायत्री । 

तस्यै द्वे अक्षरे व्यतिषजति । 

प्राणापानावेव तद्व्यतिषजति । 

तस्मात्प्राणापानौ तद्व्यतिषक्तौ प्रजा अनुसञ्चरत आ च परा चायातयामानौ । 

तामधीयन्गायेत् । 

यदनधीयन्गायेन्मृता गर्भा जायेरन् । 

मृता ह वै दुरुद्गातुर्वर्तन्यां गर्भा जायन्ते । 

त्रिष्टुभं गायति । 

चक्षुर्वै त्रिष्टुप् । 

तस्यै द्वे अक्षरे द्योतयति । 

चक्षुषी एव तद्दधाति । 

तस्माद्युक्ते इव चक्षुषी । 

तामधीयन्गायेत् । 

यदनधीयन्गायेदन्धा गर्भा जायेरन् । 

अन्धा ह वै दुरुद्गातुर्वर्तन्यां गर्भा जायन्ते । 

जगतीं गायति । 

श्रोत्रं वै जगती । 

तस्यै चत्वार्यक्षराणि द्योतयति । 

श्रोत्रमेव तद्दधाति । 

श्रोत्रे द्वे परिश्रवणे द्वे । 

तस्मात्समानत्र सन्सर्वा अनुदिशश्शृणोति । 

अपि पराङ्यन्पश्चाद्वदतश्शृणोति । 

तामधीयन्गायेत् । 

यदनधीयन्गायेद्बधिरा गर्भा जायेरन् । 

बधिरा ह वै दुरुद्गातुर्वर्तन्यां गर्भा जायन्ते । 

अनुष्टुभं गायति । 

वाग्वा अनुष्टुप् । 

तामर्वाचीमभिनुदन्गायति वाचोऽनपक्रामाय । 

यत्पराचीमपनुदन्गायेद्वाचं प्रधमेद्वागस्मादपक्रामुका स्यात् । 

तां यदर्वाचीमभिनुदन्गायत्यात्मन्नेव तद्वाचं प्रतिष्ठापयति । 

तस्यै निरुक्तं चानिरुक्तं च पदे गायति । 

निरुक्तेन वै वाचो भुञ्जतेऽनिरुक्तमस्या उपजीवनीयम् । 

भुङ्क्ते वाचोप चैनं जीवति य एवं वेद । 

स यन्निरुक्तमेव गायेद्वदेयुरेव प्रजा न तूष्णीमासीरन् । 

अथ यदनिरुक्तं गायेत्तूष्णीमेव प्रजा आसीरन्न वदेयुः । 

यस्मान्निरुक्तं चानिरुक्तं च पदे गायति तस्मात्प्रजा वदन्ति च तूष्णीं
चासते २६०
