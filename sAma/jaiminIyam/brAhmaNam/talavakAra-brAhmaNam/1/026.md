+++
title = "०२६"

+++

 

अग्नीनादधानः प्रातरेवोद्धरेत । 

द्विस्सायं द्विः प्रातर्जुहोति । 

चतस्र आहुतयस्सम्पद्यन्ते । 

चतुष्पदा वै पशवो ये च ग्राम्या ये चारण्याः । 

तेषामेवैतत्प्रत्याशं प्रत्यपचयति । 

एष वै मृत्युर्यदग्नी रिहन्नेव नाम । 

तमेव ताभिराहुतिभिश्शमयित्वा पृथिवीं लोकानां जयत्यग्निं देवं देवानाम् । 

अग्नेर्देवस्य सायुज्यं सलोकतां समभ्यारोहति य एवं विद्वानग्निहोत्रं
जुहोति । 

स ततो धूममेव रथं समास्थाय वायोस्सलोकतामभिप्रयाति । 

द्व्यहं जुहोति । 

अष्टावाहुतयस्सम्पद्यन्ते । 

अष्टाशफा ह वै पशवो ये च ग्राम्या ये चारण्याः । 

तेषामेवैतत्प्रत्याशं प्रत्यपचयति । 

एष वै मृत्युर्यद्वायुरजिर एव नाम । 

तमेव ताभिराहुतिभिश्शमयित्वान्तरिक्षं लोकानां जयति वायुं देवं देवानाम् । 

वायोर्देवस्य सायुज्यं सलोकतां समभ्यारोहति य एवं विद्वानग्निहोत्रं जुहोति
२६
