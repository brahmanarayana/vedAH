+++
title = "०१९"

+++

 

वाग्वा अग्निहोत्री । 

तस्यै मन एव वत्सः । 

मनसा वै वाचं प्रत्तां दुह्रे । 

वत्सेन वै मातरं प्रत्तां दुह्रे । 

तद्वा इदं मनः पूर्वं यत्पश्चा वागन्वेति तस्माद्वत्सं पूर्वं यन्तं पश्चा
मातान्वेति । 

हृदयमेव मेथ्युपदोहनी प्राणो रज्जुः । 

प्राणेनैव वाक्च मनश्चाभिहिते । 

रज्ज्वा वै वत्सं च मातरं चाभिदधाति । 

तद्ध जनको वैदेहो याज्ञवल्क्यं पप्रच्छ वेत्थाग्निहोत्रं याज्ञवल्क्या३इति
। 

वेदेति होवाच । 

किमिति । 

पय इति । 

यत्पयो न स्यात्केन जुहुया इति । 

व्रीहियवाभ्यामिति । 

यद्व्रीहियवौ न स्यातां केन जुहुया इति । 

यदन्यद्धान्यं तेनेति । 

यदन्यद्धान्यं न स्यात्केन जुहुया इति । 

आरण्याभिरोषधीभिरिति । 

यदारण्या ओषधयो न स्युः केन जुहुया इति । 

अद्भिरिति । 

यदापो न स्युः केन जुहुया इति । 

स होवाच न वा इह तर्हि किं चनासीदथैतदु हूयत इव सत्यं श्रद्धायामिति । 

तं होवाच वेत्थाग्निहोत्रं याज्ञवल्क्य नमस्तेऽस्तु सहस्रं भगवो दद्म इति ।

अथ हैनमुपजगौ किं स्विद्विद्वान्प्रवसति । १९
