+++
title = "१३७"

+++

 

अथो बृहत् । 

मनो बृहत् । 

द्वादशाक्षरः प्रस्तावः । 

तावद्धि साम । 

द्वादश मासास्संवत्सरः । 

संवत्सरः साम । 

त्रयो बृहतो रोहा इम एव लोकाः । 

ते पुनर्नव भवन्ति प्राणा एव । 

मनो दशमम् । 

द्वादश बृहतस्तन्वो मासा एव । 

मासा रश्मयः । 

रश्मयो मरुतः । 

तैरसावादित्यो धृतः । 

स य एतदेवं वेद यत्र कामयत इह ध्रियेयेति ध्रियते तत्र । 

यो वै बृहतो बार्हतं पदं वेदोरु प्रजया पशुभिः प्रथते । 

द्वादशाक्षरं वाव बृहतो बार्हतं पदम् । 

तदायच्छतेव गेयम् । 

यो वै बृहति त्रिवृतं सदेवं प्रोढं वेद गच्छति क्षत्रमात्राम् । 

रोहा ह वाव बृहतस्त्रिवृत्सदेवः । 

ब्रह्मणोऽस्य सतः क्षत्रस्येव प्रकाशो भवति य एवं वेद । 

इन्द्रो वृत्रं वज्रेणाध्यस्य नास्तृषीति मन्यमानः परां परावतमगच्छत् । 

तं प्रजापतिरकामयत तत्स्यादिति । 

तमो हो इत्यन्वाह्वयत् । 

सोऽभवत् । 

ओ हो इत्येवापरुद्धो राजन्यः कुर्वीत । 

अव हैव गच्छति १३७
