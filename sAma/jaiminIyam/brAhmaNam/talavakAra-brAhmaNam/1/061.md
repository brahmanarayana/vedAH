+++
title = "०६१"

+++

 

यदग्नयोऽनुगच्छेयुः किं तत्र कर्म का प्रायश्चित्तिरिति । 

तमु हैक उल्मुकादेव निर्मन्थन्ति । 

यतो वै मनुष्यस्यान्ततो नश्यति ततो वाव स तस्य प्रायश्चित्तिमिच्छत इति
वदन्तः । 

तदु तथा न विद्यात् । 

उल्मुकं ह्येव तत आदाय चरेदुल्मुकस्य वावव्रश्चम् । 

इत्थमेव कुर्यात् । 

उल्मुकादेवापच्छिद्यारण्योरभिविमन्थत् । 

उपाह तं काममाप्नोति य उल्मुकमथ्य उपो तं योऽरण्योः । 

अथो खल्वाहुर्यदाहवनीय उद्धृतोऽनुगच्छेत्किं तत्र कर्म का
प्रायश्चित्तिरिति । 

अननुगतो वा एष तावद्भवति यावद्गार्हपत्यो नानुगच्छति । 

स यद्यपि बह्विव कृत्वोऽनुगच्छेत्पुनःपुनरेवैनमुद्धरेत् । 

एतदेवात्र कर्म । 

अथो खल्वाहुर्यदाहवनीय उद्धृते गार्हपत्योऽनुगच्छेत्किं तत्र कर्म का
प्रायश्चित्तिरिति । 

तमु हैके तत एव प्राञ्चमुद्धरन्ति । 

तदु तथा न कुर्यात् । 

यो ह तत्र ब्रूयात्प्राचो न्वा अयं यजमानस्य
प्राणान्प्रावृक्षन्मरिष्यत्ययं
यजमान इति तथा हैव स्यात् । 

तमु हैके तत एव प्रत्यञ्चमाहरन्ति । 

प्राणो वै गृहपत्योऽपान आहवनीयः । 

संविदानौ वा इमौ प्राणापानावन्नमत्त इति वदन्तः । 

अथो गृहो वै गृहपत्यः । 

प्रतिष्ठो वै गृहाः । 

स य एनं तत्र ब्रूयात्प्र न्वा अयमस्यै प्रतिष्ठाया अच्योष्ट मरिष्यत्ययं
यजमान इति तथा हैव स्यात् । 

 

तमु हैके गार्हपत्य एव मथित्वोपसमादधति । 

तदु तथा न कुर्यात् । 

यो ह तत्र ब्रूयादग्नावध्यग्निमजीजनत्क्षिप्रेऽस्य द्विषन्भ्रातृव्यो
जनिष्यत इति तथा हैव स्यात् । 

तमु हैकेऽनुगमय्य मन्थन्ति । 

तदु तथा न कुर्यात् । 

यो ह तत्र ब्रूयादपि यत्परिशिष्टमभूत्तदजीजसन्नास्य दायादश्चन परिशेक्ष्यत
इति तथा हैव स्यात् । 

इत्थमेव कुर्यात् । 

अरण्योरेव समारोहयेत

अयं ते योनिरृत्वियो यतो जातो अरोचथाः

तं जानन्नग्न आरोहाथा नो वर्धया रयिमथा वर्धया गिरः

इति वा । 

स उदवसाय जुह्वद्वसेत् । 

नवावसाने हास्योभयतोरात्रं हुतं भवति नो कां चन परिचक्षां कुरुते । 

स प्रातर्भस्मोद्धृत्य शकृत्पिण्डेन परिलिप्य यथायथमग्नीनादधीत । 

एतदेवात्र कर्म अथो खल्वाहुर्यदाहवनीयमनुद्धृतम् ६१
