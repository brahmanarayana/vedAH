+++
title = "०२१"

+++

 

रौद्रं गवि वायव्यमुपसृष्टमाश्विनं दुह्यमानमग्नीषोमीयं दुग्धं पौष्णाः
प्रेन्दवो मैत्रश्शरो वारुणमधिश्रितं वैष्णवं प्रतिष्ठाप्यमानं
वैश्वदेवमुन्नीतं सवितुः प्रक्रान्तं
द्यावापृथिव्योरुपसन्नमिन्द्रा
ग्न्योः पूर्वाहुतिः प्रजापतेरुत्तरा । 

तदेतत्सप्तदशमग्निहोत्रम् । 

सप्तदश उ एवा वाजपेयः । 

स य एवं विद्वानग्निहोत्रं जुहोत्युभावेव लोकावभिजयति यश्चाग्निहोत्रहुतो
यश्च वाजपेययाजिनः । 

त्रयोऽग्निहोत्रे स्थाणव इति ह स्माह शाण्डिल्यः । 

यदप्रदीप्तायां समिधि जुहोति स स्थाणुः । 

यदेनामपराध्नोति स स्थाणुः । 

यदेने संसृजत्स स्थाणुः । 

आदीप्तायै समिधस्समुन्मुखे जुहोति । 

अतिहायोत्तरामाहुतिं जुहोति । 

प्र ह सप्तदशसप्तदश सहस्रपोषान्पुष्यति य एवं विद्वानग्निहोत्रं जुहोति २१
