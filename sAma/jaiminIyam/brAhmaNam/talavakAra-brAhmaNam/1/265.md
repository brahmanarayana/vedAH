+++
title = "२६५"

+++

 

गायत्रं वै प्रातःसवनं त्रैष्टुभं माध्यन्दिनं सवनं जागतं तृतीयसवनम् । 

तदेवानुष्टुबन्वायत्ता । 

स यद्गायत्रं सत्प्रातःसवनं सर्वमेव गायत्रं गायति ब्रह्मण एव तं
केवलमुद्धारमुद्धरति । 

सोऽस्य ब्रह्मणः केवल उद्धार उद्धृतो भवति । 

अथ यत्त्रैष्टुभं सन्माध्यन्दिनं सवनं गायत्रेणैवानुप्रतिपद्यते ब्राह्मणमेव
तत्क्षत्रियस्य स्वेऽन्वाभजति । 

सोऽस्मै दित्सति श्रद्धया कर्मणोपचारेण । 

यदा वै क्षत्रियं श्रद्धा विन्दति ब्राह्मणं वाव स तर्हीच्छति । 

सोऽस्मै ददाति । 

अथ यज्जागतं सत्तृतीयसवनं गायत्रेणैवानुप्रतिपद्यते ब्राह्मणमेव
तद्वैश्यस्य स्वेऽन्वाभजति । 

सोऽस्मै दित्सति श्रद्धया कर्मणोपचारेण । 

यदा वै वैश्यं श्रद्धा विन्दति ब्राह्मणं वाव स तर्हीच्छति । 

सोऽस्मै ददाति । 

तदेवानुष्टुबन्वायत्ता । 

अथ यदनुष्टुभं गायति आनुष्टुभो वै शूद्र ः\! ब्राह्मणमेव तच्छूद्र स्य
स्वेऽन्वाभजति । 

सोऽस्मै दित्सति श्रद्धया कर्मणोपचारेण । 

यदा वै शूद्रं श्रद्धा विन्दति ब्राह्मणं वाव स तर्हीच्छति । 

सोऽस्मै ददाति । 

केवलं स्वं कुरुतेऽपित्वी क्षत्रे भवत्यपित्वी विशि । 

यात्यन्तःस्थां नान्तःस्थायां जीयते । 

उप हैनं शतं परिस्कन्दास्तिष्ठन्तेऽथो भूयांसो य एवं विद्वान्धुरो न
विगायतीति । 

स यदि विगायेददो विद्वान्विगायेत् । 

यद्यु न विगायेदिदं विद्वान्न विगायेत् । 

आर्तिः सा योऽन्यतरदेव वेदेति ह स्माह शाट्यायनिः २६६
