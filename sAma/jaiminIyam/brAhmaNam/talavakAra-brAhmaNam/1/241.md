+++
title = "२४१"

+++

 

नासावस्तमेति नायमनुगच्छति । 

इममेवासावभ्यस्तमेति । 

तदस्यास्तत्वम् । 

इमं ह्येवासावभ्यस्तमेत्यमुमेवायमभ्यनुगच्छति । 

तदमुष्यामुत्वम् । 

अमुं ह्येवायमभ्यनुगच्छति । 

न हास्तमेति नानुगच्छति य एवं वेद । 

ते हैते सवासिन्यौ देवते । 

गच्छति हैताभ्यां सवासित्वम् । 

अथो हास्यैते एव देवते । 

एषु लोकेषु सर्वपाप्मानमपघ्नत्यौ तिष्ठतः । 

यावदु ह वा अयमग्निरस्मिँ ल्लोके दीप्यते तावदमुष्मिँ ल्लोक आदित्यः । 

न हैव तावदेवंविदो लोकः क्षय्यः । 

यथा ह वा इदमायतनमायतनी प्रेप्सेदेवमिमं लोकमापः प्रेप्सन्ति
याश्चामूर्याश्चेमाः । 

ता यन्न सम्भिन्दन्त्येतस्यैव स्तोमस्य कर्तोः । 

एष एवैनाः स्तोमो विददते । 

स यो न्वावैकस्य राज्यस्य त्राता द्वयोर्यस्त्रयाणां लोकी वाव स तेन मन्येत
। 

अन्त्ये तु स लोक्यसद्यस्तेषामेकोऽसद्येऽस्य लोकस्य त्रातारः । 

अस्य ह स लोकस्य त्रातॄणामेको भवति य एवं वेद । 

तेन लोकी सः । 

यावद्ध वा अप्येवंविदो ब्राह्मणा भवितारो न हैव तावद्याश्चामूरापो
यश्चेमास्ता उभयीः सम्पद्येमं लोकं निर्म्रष्टारः २४१
