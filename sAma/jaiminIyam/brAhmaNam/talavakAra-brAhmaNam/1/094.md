+++
title = "०९४"

+++

 

एते असृग्रमिन्दवः इति बहूनां संयजमानानां प्रतिपदं कुर्यात् । 

एते इत्येवैनाञ्ज्यैष्ठ्यायाभिवदति छन्दसैवैनान्रूपिणा समावद्भाजः करोति । 

समावत्येनान्यज्ञस्याशीरागच्छति । 

प्रजापतिर्यत्प्रजा असृजत ता एनयैव प्रतिपदासृजत । 

एते इत्येव देवानसृजत असृग्रमिति मनुष्यानिन्दवः इति पितॄंस्तिरः
पवित्रमिति ग्रहानाशवः इति स्तोमान्विश्वानि
इत्युक्थानि अभि सौभगा
इत्येवैनाञ्जातान्सौभाग्येनाभ्यानक्
। 

प्रजापतिरेव भूतः प्रजास्सृजते य एवं विद्वानेतया प्रतिपदोद्गायति । 

अथो हैनास्तत्सौभाग्येनैवाभ्यानक्ति । 

असृक्षत प्र वाजिनः इति त्रयाणां संयजमानानां प्रतिपदं कुर्यात् । 

छन्दसैवैनान्रूपिणा समावद्भाजः करोति । 

समावत्येनान्यज्ञस्याशीरागच्छति । 

गव्या सोमासो अश्वया इति गोअश्वमेवैभ्य एतेनावरुन्द्धे । 

शुक्रासो वीरयाशवः इति यज्ञो वै शुक्रः प्रजा वीरो यज्ञं चैवैभ्य एतेन
प्रजां चावरुन्द्धे । 

युवं हि स्थः स्वःपती इति द्वयोस्सम्यजमानयोः प्रतिपदं कुर्यात् । 

छन्दसैवैनौ रूपिणा समावद्भाजौ करोति । 

समावत्येनौ यज्ञस्याशीरागच्छति ९४
