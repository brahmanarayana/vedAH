+++
title = "०८०"

+++

 

राष्ट्रं वै द्रो णकलशो विशो ग्रावाणः । 

यद्द्रोणकलशश्शिथिलस्स्याद्रा ष्ट्रं शिथिलं स्यात् । 

तदनु विशो विशमनु यजमानो यजमानमनु प्रजाः । 

तं दृंहति देवी त्वा धिषणे निपातां ध्रुवे सदसि सीदेष ऊर्जे सीद इति । 

इमे वै देवी धिषणे इदं ध्रुवं सदः । 

एभिरेवैनं तल्लोकैर्दृंहति इष ऊर्जे सीद इति वर्षं वा इषे
यदुपरिष्टाद्वर्षस्यैधते तदूर्जे
तदेवैतेनावरुन्द्धे । 

स्वर्भानुर्वा आसुर आदित्यं तमसाविध्यत् । 

तं देवाश्चर्षयश्चाभिषज्यन् । 

तेऽत्रिमब्रुवन्नृषे त्वमिदमपजहीति । 

तथेति । 

तदत्रि अपाहन् । 

तेऽब्रुवन्यो नस्तमसा विद्धेभ्यो ज्योतिरविदज्ज्योतिरस्य भागधेयमस्त्विति ।
तदेतदत्रिहिरण्यं ह्रियते । 

शतमानं ह स्म पुरा ह्रियते । 

अथैतर्हि यावदेव कियच्च ददति तत् । 

एतद्ध वाव सर्वेषु लोकेषु ज्योतिर्यद्धिरण्यम् । 

सर्वेषु लोकेषु ज्योतिर्धत्ते य एवं विद्वानत्रिहिरण्यं ददाति ८०
