+++
title = "१७९"

+++

 

देवासुरा यज्ञेऽस्पर्धन्त । 

ते देवा असुरान्यज्ञान्निरवाघ्नन् । 

तेऽसुरास्त्रयाणां सवनानां रसं वीर्यं प्रवृह्यान्धं तमः प्राविशन् । 

यद्ध वै किं च पराचीनमग्निष्टोमात्तदन्धं तमः । 

यत्पराचीनं संवत्सरात्तदन्धं तमः । 

एतावान्वाव यज्ञो यावनग्निष्टोमः । 

एतावानु संवत्सरः । 

द्वादश वा अग्निष्टोमस्य स्तोत्राणि द्वादश मासास्संवत्सरः । 

द्वादश स्तोत्राणि द्वादश शस्त्राणि । 

द्वादश पूर्वपक्षा द्वादशापरपक्षाः । 

अथ यत्ततः पराचीनं तदन्धं तमः । 

तत्प्राविशन् । 

ते देवा असुरानन्वभ्यवायन् । 

तानसुरानेतैरेवोक्थैः प्रत्युदतिष्ठन् । 

यदुक्थैः प्रत्युदतिष्ठंस्तदुक्थानामुक्थत्वम् । 

तांस्ततो निरेवावाघ्नन् । 

तेऽन्धमेव तमः प्राविशन्रात्रिमेव । 

स इन्द्रो ऽब्रवीत्कश्चाहं चेदमन्वभ्यवैष्याव इति १७९
