+++
title = "२०५"

+++

 

प्र वो महे महेवृधे भरध्वमित्येता वै विराजः । 

अनुष्टुप्सु षोडशिसाम कुर्वीत यः कामयेत न मान्या वागतिवदेदिति । 

वज्रो वै षोडशी वागनुष्टुप् । 

वज्रेणैव वाचं स्पृणोति नैनमन्या वागतिवदति । 

आ तिष्ठ वृत्रहन्रथमित्येता वा अनुष्टुभः । 

अथैतास्त्र्\! यक्षरा एकपदा भवन्ति । 

विष्णोश्छन्दो भूरिजश्शक्वर्य इति । 

एताभिर्वा इन्द्रो वृत्रमहन्नेताभिश्श्रियामाश्नुतौषमेव । 

द्विषन्तं भ्रातृव्यं हन्त्योषं श्रियमश्नुते य एवं वेद । 

हिरण्यं सम्प्रदायं षोडशिना स्तुवन्ति । 

षोडशुनमेव तज्ज्योतिष्मन्तं कुर्वन्ति । 

अश्व उपतिष्ठते साम्येक्ष्याय । 

भ्रातृव्यलोकं वावैषां तद्विधमंस्तिष्ठति । 

यस्माज्जातो न परोऽन्यो अस्ति य आ बभूव भुवनानि विश्वा

प्रजापतिः प्रजया संरराणस्त्रीणि ज्योतींषि सचते स षोडशी

इति षोडशिग्रहमवेक्षते । 

इन्द्र श्च सम्राड्वरुणश्च राजा तौ ते भक्षयां चक्रतुरग्र एतम्

तयोरहं भक्षमनुभक्षयामि वाग्जुषाणा सोमस्य तृप्यतु इति एकाक्षरं
देवानामवममासीत्सप्ताक्षरं परमम् । 

नवाक्षरमसुराणामवममासीत्पञ्चदशाक्षरं परमम् । 

ते देवा अकामयन्त कनीयसा भूयोऽसुराणां वृञ्जीमहीति । 

त एकाक्षरेण पञ्चदशाक्षरमवृञ्जत द्व्यक्षरेण चतुर्दशाक्षरं त्र्\! यक्षरेण
त्रयोदशाक्षरं चतुरक्षरेण द्वादशाक्षरं पञ्चाक्षरेणैकादशाक्षरं षडक्षरेण
दशाक्षरं सप्ताक्षरेण नवाक्षरम् । 

अष्टाभिरेवाष्टौ । 

एवं कनीयसा ज्यायसो द्विषतो भ्रातृव्यस्य वृङ्क्ते य एवं वेद २०५
