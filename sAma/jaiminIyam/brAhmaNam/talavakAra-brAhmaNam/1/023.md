+++
title = "०२३"

+++

 

स होवाच यश इत्येव सम्राडहमग्निहोत्रं जुहोमि । 

तस्मादहं यशोऽस्मि । 

यशो वाव मे प्रजायामन्ततो भवितेति । 

तं होवाच गौतम किं यश इति । 

अग्निमुपदिशन्नुवाचेदं यश इत्यदो यश इत्यादित्यम् । 

सोऽहमदो यशोऽस्मिन्यशसि सायं जुहोमीदं यशोऽमुष्मिन्यशसि प्रातर्जुहोमि । 

एतावेव मा तद्गमयिष्यतो यत्र सर्वे कामाः । 

एतौ मे पुनर्मृत्युमपजेष्यत इति । 

सुहुतं देवान्राधयानि इति ह प्रशशंस । 

अथ हापरं पप्रच्छ कथा भगवस्त्वमग्निहोत्रं जुहोषीति । 

स होवाच वाजसनेयः सत्यमित्येव सम्राडहमग्निहोत्रं जुहोमि । 

तस्मादहं सत्यमस्मि । 

तस्मान्मम सत्यमिव वदतः प्रकाश इति । 

तं होवाच याज्ञवल्क्य किं सत्यमिति । 

अग्निमुपदिशन्नुवाचेदं सत्यमित्यदः सत्यमित्यादित्यम् । 

सोऽहमदः सत्यमस्मिन्न्सत्ये सायं जुहोमीदं सत्यममुष्मिन्सत्ये
प्रातर्जुहोमि । 

एतावेव मा तद्गमयिष्यतो यत्र सर्वे कामाः । 

एतौ मे पुनर्मृत्युमपजेष्यत इति । 

सुहुतं देवान्राधयानि इति हैव प्रशशंस । 

अथ हापरं पप्रच्छ कथा भगवस्त्वमग्निहोत्रं जुहोषीति २३
