+++
title = "२७९"

+++

 

यो वै देवयशसं च मनुष्ययशसं च वेद यश एव देवेषु गच्छति यशो मनुष्येषु । 

पवमाना वै देवयशसम् । 

ते ह ते प्राणा एव । 

त एनं देवेषु निवेदयन्ते । 

अभ्यावर्ता मनुष्ययशसम् । 

ते ह तेऽपाना एव । 

त एनं मनुष्येषु निवेदयन्ते । 

एतद्वै देवयशसं च मनुष्ययशसं च । 

स य एवमेतद्देवयशसं च मनुष्ययशसं च वेद यश एव देवेषु गच्छति यशो मनुष्येषु
। 

यो वै मितं चामितं च वेद मितं च हास्यामितं च बहु भवति । 

देवा वै पवमानाः प्रजाः पृष्ठोक्थानि । 

साम वै देवाः प्रजाः शस्त्राणि । 

तदेव एतत् । 

एत एवापि सर्वे देवा यत्स्तोत्राणि । 

तद्यन्मितानि स्तोत्राणि भवन्ति तस्मान्मिता देवाः । 

अष्टौ वसव एकादश रुद्रा द्वादशादित्याः । 

अथ यस्मादमितानि शस्त्राणि तस्माद्वमिताः प्रजाः । 

न तान्विद्म यावन्तो ब्राह्मणा यावन्तो राजन्या यावन्तो वैश्या यावन्तः
शूद्रा इति । 

एतद्वै मितं चामितं च । 

मितं हास्यामितं च बहु भवति य एवं वेद । 

ये अर्वाञ्चस्तं उ पराच आहुर्ये पराञ्चस्तं उ अर्वाच आहुः । इन्द्र श्च या
चक्रथुः सोम तानि धुरा न युक्ता रजसो वहन्ति इति । 

पवमाना वै पराञ्चः । 

तेषां चमसा अर्वाञ्चः । 

ते ह ते प्राणा एव । 

तस्मात्प्राण्यापानितुं शक्नोति । 

अभ्यावर्ता अर्वाञ्चः । 

तेषां पराञ्चश्चमसाः । 

ते ह तेऽपाना एव । 

तस्माद्वपान्य प्रानितुं शक्नोति २७९
