+++
title = "०४३"

+++

 

स ह तत एवाववृते । 

स ह वरुणमेवाजगाम । 

तं होवाचागास्ताता३इति । 

आगां ततेति । 

अदर्शस्ताता३इति । 

अदर्शं ततेति । 

किं ताता३इति । 

पुरुष एव पुरुषं संवृश्च्याथैनमघदिति । 

ओमिति होवाच । 

ये वा अस्मिँ ल्लोकेऽग्निहोत्रं जुह्वतो नैवंविदो
वनस्पतीन्संवृश्च्याभ्यादधति
तान्वा अमुष्मिँ ल्लोके वनस्पतयः पुरुषरूपं कृत्वा प्रत्यदन्ति । 

तस्य का निष्कृतिरिति । 

यदेवैतत्समिधमभ्यादधाति सा तस्य निष्कृतिस्तया तदतिमुच्यत इति । 

किं द्वितीयमिति । 

पुरुष एव पुरुषमाक्रन्दयन्तमघदिति । 

ओमिति होवाच । 

ये वा अस्मिँ ल्लोकेऽग्निहोत्रं जुह्वतो नैवंविदः पशूनाक्रन्दयतः पचन्ते
तान्वा अमुष्मिँ ल्लोके पशवः पुरुषरूपं कृत्वा प्रत्यदन्ति । 

तस्य का निष्कृतिरिति । 

यदेवैतद्वाचा पूर्वामाहुतिं जुहोति सा तस्य निष्कृतिस्तया तदतिमुच्यत इति ।

किं तृतीयमिति । 

पुरुष एव पुरुषं तूष्णीं व्याहरन्तमघदिति । 

ओमिति होवाच । 

य वा अस्मिँ ल्लोकेऽग्निहोत्रं जुह्वतो नैवंविदो व्रीहियवांस्तूष्णीं
व्याहरतः पचन्ते तान्वा अमुष्मिँ ल्लोके व्रीहियवाः पुरुषरूपं
कृत्वा प्रत्यदन्ति । 

तस्य का निष्कृतिरिति । 

यदेवैतन्मनसोत्तरामाहुतिं जुहोति सा तस्य निष्कृतिस्तया तदतिमुच्यत इति । 

किं चतुर्थमिति । 

द्वे स्त्रियौ महद्वित्तमजूगुपतामिति । 

ओमिति होवाच । 

श्रद्धा च वै ते अश्रद्धा चाभूताम् । 

ये वा अस्मिँ ल्लोकेऽग्निहोत्रं जुह्वतो नैवंविदोऽश्रद्दधाना यजन्ते
तदश्रद्धां गच्छति यच्छ्रद्दधानास्तच्छ्रद्धाम् । 

तस्य का निष्कृतिरिति । 

यदेवैतद्द्विरङ्गुल्या प्राश्नाति सा तस्य निष्कृतिस्तया तदतिमुच्यत इति ४३
