+++
title = "०८९"

+++

 

प्रजापतिं कल्पयित्वोद्गायेत् । 

यो ह वै प्रजापतिं कल्पयित्वोद्गायति कल्पतेऽस्मै दिशः प्रदिश आदिशो विदिश
उद्दिशो दिश इति । 

दिशो वै प्रजापतिः । 

प्रजापतिमेव तत्कल्पयित्वोद्गायति । 

कल्पतेऽस्मै य एवं वेद । 

कपिवनो ह स्माह भौवायनः किं ते यज्ञं गच्छन्ति यदेव सोमस्याभक्षयित्वा प्र
वा सर्पन्ति प्र वा धावयन्तीति । 

बहिष्पवमानमुपसन्नेषु ब्रूयाद्यं ब्रह्माणं शुचिमिव मन्येताहरहस्तमिति । 

तेन समुपहूयाथानुमन्त्रयेत

यो देवानामिह सोमपीथोऽस्मिन्यज्ञे बर्हिषि वेद्याम्

तस्येदं भक्षयामसि

इति । 

यदि च ह प्रधावयति यदि च नाथ हास्य भक्षित एव देवस्सोमो भवति । 

एतदायतना वा आरण्याः पशवः । 

यद्बहिष्पवमानमरण्ये स्तुवन्ति तस्मादारण्याः पशवोऽरण्यं सचन्ते । 

पराचीषु स्तुवन्ति । 

तस्मादारण्याः पशवोऽरण्यादेवारण्यमभिप्रेरते । 

एकरूपासु स्तुवन्ति । 

तस्मादारण्याः पशव एकरूपाः । 

आवदुत्तममक्षरं भवति । 

तस्मादेकैकोऽन्योऽचलो ग्रामेऽधिगम्यते । 

अथो अरण्ये हतं ग्राममभ्यवहरन्ति । 

स्तुत्वोद्द्रवन्ति । 

यजमानमेव तत्स्वर्गं लोकं गमयन्ति । 

बाहूनुद्गृह्णन्ति । 

यजमानमेव तत्स्वर्गे लोके समादधति । 

ते वै तदनृतं कुर्वन्ति ये मर्त्यं सन्तममृतत्वं गमयन्ति । 

ते रूपेण वर्चसा व्यृध्यन्ते । 

स य एतदेवान्य उत्तिष्ठेत्तमुत्तिष्ठन्तमारभ्यानूत्तिष्ठेत् । 

न रूपेण वर्चसा व्यृध्यते नार्तिमार्छति । 

भविष्यद्विजानीयात् । 

यद्येताः प्रजा दोद्रुवा इव स्युर्दोद्रुवो योगक्षेमो भविष्यति । 

तयायमुद्गातोदगासीदिति विद्यात् । 

यद्यु शान्ता इव स्युश्शान्तो योगक्षेमो भविष्यति । 

तथायमुद्गातोदगासीदिति विद्यात् । 

एषो ह विज्ञा ८९
