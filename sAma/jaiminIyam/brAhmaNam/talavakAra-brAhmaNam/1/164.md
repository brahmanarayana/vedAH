+++
title = "१६४"

+++

 

पुरोजिती वो अन्धस एहिया । 

सूताय मादयित्नवा एहिया । 

आप श्वानं श्नाथीष्टाना । 

षहोवा एहिया इत्येव मरुतस्स्वर्गे लोक उपाह्वयन्त । 

ततो वै स प्रतिसत्त्रिभिस्समगच्छत । 

स हैष मरुद्भिरेव सह श्यावाश्वः । 

तदेतत्स्वर्ग्यं साम । 

अश्नुते स्वर्गं लोकं य एवं वेद । 

यदु श्यावाश्व आर्चनानसोऽपश्यत्तस्माच्छ्यावाश्वमित्याख्यायते । 

इन्द्रो वै तृतीयसवनाद्बीभत्समान उदक्रामत् । 

धीतमिव ह्यासीत् । 

तमेतेन विश्वे देवास्साम्नान्वह्वयन्त ओहोइया इति । 

ततो वा इन्द्र स्तृतीयसवनमुपावर्तत । 

ततोऽस्मादनपक्रम्यभवत् । 

तदेतत्सेन्द्रं साम । 

सेन्द्रो हास्य सदेवो यज्ञो भवति । 

अभ्यस्येन्द्रो यज्ञमावर्तते नास्येन्द्रो यज्ञादपक्रामति य एवं वेद । 

तत्स्वारं भवति । 

प्राणो वै स्वरः । 

वीव वा एते प्राणैरृध्यन्ते ये यज्ञीयस्य कर्मणोऽतिपादयन्ति यदि वा
नातिपादयन्ति । 

को हि तद्वेद यदि तेऽति वा पादयन्ति न वा । 

तद्यत्स्वारं भवति प्राणैरेव तत्समृध्यन्ते १६४
