+++
title = "१२९"

+++

 

देवासुरा अस्पर्धन्त । 

ते देवा वज्रं क्षुरपविमसृजन्त पुरुषमेव । 

तमसुरानभ्यवृञ्जन् । 

सोऽसुरानपोह्य देवानभ्यावर्तत । 

तस्माद्देवा अबिभयुः । 

तमभिपद्य बृहद्र थन्तरयोः प्रौहन् । 

स एष वज्रः क्षुरपविर्बृहद्र थन्तरयोः पुरुष एव । 

स यं द्विष्याद्बृहद्र थन्तरयोरेनं मुखेऽपिदध्यात् । 

यदि राथन्तरस्सोमस्स्याद्र थन्तरे प्रस्तुते ब्रूयान्नमो मात्रे पृथिव्यै
रथन्तर मा मा हिंसीः इति । 

यदि बार्हतस्सोमस्स्याद्बृहति प्रस्तुते ब्रूयाद्दिवं पितरमुपश्रये बृहन्मा
मा हिंसीः इति । 

अथानुमन्त्रयेत प्राणैरमुष्य प्राणान्वृङ्क्ष्व । 

तक्षणेन तेक्षणीयसायुरस्य प्राणान्वृङ्क्ष्व । 

क्रुद्ध एनं मन्युना दण्डेन जहि । 

धनुरेनमातत्येष्वा विध्य इति । 

बृहद्र थन्तरयोरेवैनं मुखेऽपिदधाति । 

यं द्वेष्टि तं पुरा संवत्सरात्प्राणो जहाति । 

यो वै देवरथं वेद रथी भवति । 

यज्ञो वाव देवरथः तस्य बहिष्पवमानमेव रथमुखं बृहद्र थन्तरे अश्वावाज्यानि
योक्त्राण्यभीशू पवमानौ पक्षसी १२९
