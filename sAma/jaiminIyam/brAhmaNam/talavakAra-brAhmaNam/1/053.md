+++
title = "०५३"

+++

 

तदाहुर्यदेतस्य दीर्घसत्त्रिणोऽग्निहोत्रं जुह्वतोऽग्निहोत्रं दुह्यमानं
स्कन्देत्किं तत्र कर्म का प्रायश्चित्तिरिति । 

यदेव तत्र स्थाल्यां परिशिष्टं स्यात्तेन जुहुयात् । 

यद्यु नीची स्थाली स्यादपि वा भिद्येत किं तत्र कर्म का प्रायश्चित्तिरिति
। 

स्कन्नप्रायश्चित्त्यै वाभिमृश्य अस्कन्नधित इति । 

अथ यदन्यद्विन्देत्तेन जुहुयात् । 

यदा वै स्कन्दत्यथ धीयते । 

रेतो वै पयो योनिरियम् । 

योन्यामेवैतद्रे तः प्रतिष्ठापयति । 

अनुष्ठ्यास्य रेतस्सिक्तं प्रजायते य एवं वेद । 

अमुतो वै पर्जन्यस्स्कन्दतीहौषधयो वनस्पतयो जायन्ते । 

पुरुषाद्रे तस्स्कन्दति पशुभ्यः । 

तत इदं सर्वं प्रजातम् । 

स विद्यादुप मा देवाः प्राभूवन्प्रजातिर्मे भूयस्यभूच्छ्रेयान्भविष्यामीति
। 

तथा हैव स्यात् । 

अथो यत्रैतद्विभिन्नं तदुदपात्रं वैवोदकमण्डलुं वोपनिनयेद्भूर्भुवस्स्वः
इत्येताभिर्व्याहृतिभिः । 

एता वै व्याहृतयस्सर्वप्रायश्चित्तयः । 

तदनेन सर्वेण प्रायश्चित्तिं कुरुते ५३
