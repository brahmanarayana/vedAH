+++
title = "०८२"

+++

 

क्रूरमिव वा एतद्यज्ञस्य कुर्वन्ति यद्धविधाने ग्रावभिस्सोमं राजानं हत्वा
बहिष्पवमानं सर्पन्ति । 

का तस्य प्रायश्चित्तिरित्याहुरप उपस्पृशेयुः । 

आपो वै सर्वस्य शान्तिः । 

अद्भिरेवैनत्तच्छमयन्ति । 

वाग्वा एतस्मा अग्रेऽध्वनेऽतन्द्रा यत बहिष्पवमानं सर्पन्ती । 

तां प्रजापतिरब्रवीद्भागधेयं ते करोम्यथ सर्पेति । 

बहिष्पवमानं सप्स्यन्होमं जुहुयाज्जुष्टो वाचो भूयासं जुष्टो वाचस्पत्युः ।

देवि वाग्यत्ते वाचो मधुमत्तस्मिन्मा धाः । 

स्वाहा सरस्वत्यै इति । 

यत्सरस्वत्यै स्वाहा इति जुहुयाद्वाचं सरस्वतीं स्वाहाकारेण परिगृह्णीयात्
। 

अथ यत्स्वाहा सरस्वत्यै इति जुहोति वाचं तदुत्तरां स्वाहाकाराद्दधाति । 

तया परिगृहीतया यज्ञं तनुते । 

वाचा ह्यूर्ध्वो यज्ञस्तायते । 

वेकुरा नामासि प्रेषिता दिव्याय कर्मणे शिवा नस्सुयमा भव । 

सत्याशीर्यजमानाय स्वाहा इति वा जुहुयात् । 

वाग्वै वेकुरा । 

ब्रह्म वाक् । 

ब्रह्मण एव तद्वाचे होमं हुत्वा सर्पति नार्तिमार्छति ८२
