+++
title = "२१४"

+++

 

पान्तमा वो अन्धसः इत्यन्धस्वतीर्भवन्ति । 

अहर्वा अन्धो रात्रिः पान्तम् । 

अहोरात्रयोरेव सन्तत्या अहोरात्रयोः समारम्भाय । 

तास्वोकोनिधनं वैतहव्यम् । 

ओकोनिधनेन वै वैतहव्येन देवा असुरानोकस ओकसोऽनुदन्त । 

ओकस ओकस एव द्विषन्तं भ्रातृव्यं नुदते य एवं वेद । 

प्राणा ह खलु वा ओकः । 

प्राणानेवैतद्द्विषतो भ्रातृव्यस्य वृङ्क्ते प्राणानात्मन्धत्ते । 

तदाहुः प्रेव वा एतेऽस्माल्लोकाच्च्यवन्ते येऽतिरात्रमुपयन्तीति । 

तद्यदोकोनिधनं भवति अयं वै लोकः पुरुषस्यौकः अस्मिन्नेवैतल्लोके
प्रतितिष्ठति । 

वीतहव्य आश्रायसो ज्योगपरुद्धश्चरन्सोऽकामयताव स्व ओकसि गच्छेयमिति । 

स एतत्सामापश्यत् । 

तेनास्तुत । 

स ओकाः इत्येव निधनमुपैत् । 

ततो वै सोऽव स्व ओकस्यगच्छत् । 

एतत्कामसनि साम । 

एतं वै स काममकामयत । 

सोऽस्मै कामः समार्ध्यत । 

यत्काम एवैतेन साम्ना स्तुते समस्मै स काम ऋध्यते । 

यदु श्रीरेव राज्यं वै स तदगच्छत् । 

अश्नुते श्रियं गच्छति राज्यं य एवं वेद । 

यदु वीतहव्य आश्रायसोऽपश्यत्तस्माद् ओकोनिधनं वैतहव्यं इत्याख्यायते २१४
