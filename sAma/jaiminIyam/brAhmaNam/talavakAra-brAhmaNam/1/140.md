+++
title = "१४०"

+++

 

विच्छिन्नमिव वा एतत्साम प्रतिहारं प्रति । 

कया शचायि वा र्तो हायीति सङ्क्रामेदनादृत्य प्रतिहारम् । 

तदु तद्दुष्कररूपम् । 

सामि ताम्येत्तत् । 

प्रतिहार एव प्रतिह्रियमाणे वागित्युद्गाता ब्रूयात् । 

वाग्वै ब्रह्म । 

वाचैवैनत्तद्ब्रह्मणा सन्दधाति । 

आपो वै देवानां पत्नय आसन् । 

ता मिथुनमैच्छन्त । 

ता मित्रावरुणावुपैताम् । 

ता गर्भमदधत । 

ततो रेवतयः पशवोऽसृज्यन्त । 

रेवतीषु पशुकामस्य कुर्यात् । 

पशुमानेव भवति । 

ईश्वरो ह त्वप्रजातिर्भवितोः । 

कवतीभ्यो ह्येति प्राजापत्याभ्यः । 

अथ ह वा एतद्भरद्वाजः पृश्निस्तोत्रं ददर्श पशुकामः कया नश्चित्र आ भुवद् ।
रेवतीर्न सधामदे । अभी षु नः सखीनामिति । 

स यदेकां रेवतीं मध्यतोऽपिसृजति तेन पशुभ्यो नैति । 

यदु कवत्यौ प्राजापत्ये अभितो भवतस्तेनो प्रजायै नैति । 

तत्स्वारं भवति । 

प्राणो वै स्वरः । 

प्राणानेवैतत्पशुषु दधाति । 

ईश्वरो ह तु स्वरेण यजमानस्य पशून्निःस्वरितोर्यद्यनिधनं कुर्यात् । 

प्राणानपिहन्यात् १४०
