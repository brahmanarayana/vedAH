+++
title = "१४४"

+++

 

तन्नासृजत । 

तदूर्ध्वमुदैषद्यथा पृष्ठं यथा ककुदेवम् । 

तद्देवास्सङ्गृह्योर्ध्वा उदायन् । 

तेऽब्रुवन्नियद्वावेदमासेदं वाव नो देवानां वाममिति । 

यदब्रुवन्नियद्वावेदमासेदं वाव नो देवानां वाममिति वामदेव्यस्य
तद्वामदेव्यत्वम् । 

तद्वा एतत्पिता माता साम्नां यद्वामदेव्यम् । 

यद्वै पुत्रोऽतिपादयति पिता वै तस्य शमयिता पिता निषेद्धा । 

तद्यन्मध्यतः क्रियते शान्त्या एव निषिद्ध्यै । 

तद्यानि ह वै स्तुतानि सामानि पश्चात्त्वत्तेषां वामदेव्यम् । 

अथ यान्यस्तुतानि पुरस्त्वत्तेषाम् । 

तेषामुभयेषां शान्त्यै निषिद्ध्यै । 

तत्स्वधूर्गेयं नोच्चैरिव न नीचैरिव । 

यदुच्चैर्गायेच्छ्रेयसो भ्रातृव्यस्य नियानेन यायात् । 

यन्नीचैर्गायेत्पापीयसो भ्रातृव्यस्य नियायेन यायात् । 

इयं वावैतस्य धूरिदमन्तरिक्षम् । 

एतदेवैनं धूर्वति य एवं विद्वांसं धूर्वतीति । 

तदाहुः प्रादेशमात्राद्वा एतदिमं लोकं न स्पृशति प्रादेशमात्रादमुं नेति । 

अथो आहुर्यावदेव गोस्सूताया उल्बं तावतैवेमं लोकं न स्पृशति तावतामुं नेति
। 

अथो आहुर्यावदेव शकृत्युल्बं तावतैवेमं लोकं न स्पृशति तावतामुं नेति । 

तदेवमिवैव मन्यमानेन गेयम् । 

तदु वा आहुर्यथा वा अक्षरेण चक्रौ विष्टब्धावेवमेतेनेमौ लोकौ विष्टब्धौ । 

नीवेमं लोकं स्पृशति नीवामुमिति । 

नो हान्यस्यानुवर्त्म गेयम् । 

ईश्वरो होपजीवी भवितोर्योऽन्यस्यानुवर्त्मा गायति । 

स्वधूरेव गेयम् । 

यो वै देवानां मधु वेद मधव्यो भवति । 

वामदेव्यं वाव देवानां मधु । 

मधव्यो भवति य एवं वेद १४४
