+++
title = "०७३"

+++

 

प्रजापतिः प्रजा असृजत । 

सोऽग्निमपि मुखादसिसृक्षत । 

सोऽग्निर्मुखाद्बीभत्समान ऊर्ध्वं उद्द्रुत्य मस्तिष्कमुद्धत्यासृज्यत । 

तं देवाश्चर्षयश्चोपसमेत्याब्रुवन्वितुन्नोऽयं मस्तिष्को मामुया
भूत्करवामेमं कस्यां चिताचितीति । 

ते बृहस्पतिमब्रुवन्सोममस्मिन्गृहाणेति । 

स बृहस्पतिरब्रवीत्स वा अयं क्रूर इवापूतोऽमेध्योऽशृतङ्कृत इति । 

वयं त एतं पूतं मेध्यं शृतङ्कृतं कुर्म इत्यब्रुवन् । 

तं वै म आहरतेति । 

तथेति । 

तमस्मै प्रायच्छन् । 

तं प्रत्यगृह्णाद्देवस्य त्वा सवितुः प्रसवेऽश्विनोर्बाहुभ्यां पूष्णो
हस्ताभ्यां प्रतिगृह्णामि इति । 

देवाङ्गैर्वावैनं तत्प्रत्यगृह्णात् । 

तं प्रतिगृह्यापवयत्

वसवस्त्वा पुनन्तु गायत्रेण छन्दसा सुप्रजावनिं रायस्पोषवनिम्

रुद्रा स्त्वा पुनन्तु त्रैष्टुभेन छन्दसा सुप्रजावनिं रायस्पोषवनिम्

आदित्यास्त्वा पुनन्तु जागतेन छन्दसा सुप्रजावनिं रायस्पोषवनिम्

इति । 

छन्दोभिश्च वावैनं तद्देवताभिश्चापवयत् । 

तं पवयित्वा पश्चादक्षं सादयति बार्हस्पत्यमसि वानस्पत्यं
प्रजापतेर्मूर्धात्यायुपात्रमिति । 

यदाह बार्हस्पत्यमसि इति बृहस्पतिर्ह्येतमग्रे प्रत्यगृह्णात् । 

यदाह वानस्पत्यमिति वनस्पतिभ्यो ह्येनमधिकुर्वन्ति । 

यदाह प्रजापतेर्मूर्धा इति प्रजापतेर्ह्येष मूर्धासीत् । 

यदाह अत्यायुपात्रमित्यति ह्येतदन्यानि पात्राणि पात्रम् । 

यदेतद्देवपात्रं प्रथमं युज्यत उत्तमं विमुच्यते तेनैवात्यन्यानि पात्राणि
। 

प्र श्रेयसः पात्रमाप्नोति य एवं वेद । 

तं पश्चादक्षं सादयित्वा गायत्रं विश्वरूपासु गायति ७३
