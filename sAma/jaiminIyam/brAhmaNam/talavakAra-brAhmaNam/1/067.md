+++
title = "०६७"

+++

 

अस्थूरिर्वा एष यज्ञः पुरुषसम्मितः । 

यत्काम एनमाहरते समस्मै काम ऋध्यते । 

अस्थूरिणा हि तत्र गच्छति यत्र जिगमिषति । 

प्रजापतिर्यत्प्रजा असृजत ता अग्निष्टोमेनासृजत । 

दशमेन च वै स ता अग्निष्टोमस्य स्तोत्रेणासृजत दशमेन च मासा संवत्सरस्य । 

ता द्वादशेन चैवाग्निष्टोमस्य स्तोत्रेण पर्यगृह्णाद्द्वादशेन च मासा
संवत्सरस्य । 

तस्मात्पशवो दशमासो गर्भान्बिभ्रति । 

त एकादशमनुप्रजायन्ते । 

न का चन द्वादशमतिहरति । 

परिगृहीता हि तेन । 

तासां परिगृहीतानामश्वतरोऽत्यप्रवत । 

तस्यानुहाय रेत आदत्त । 

तद्गर्दभे न्यमार्ट्तद्बडबायां तत्पशुषु तदोषधीषु । 

तस्माद्गर्दभो द्विरेतास्तस्माद्बडबा द्विरेताः । 

तस्मात्पशवो द्वौ द्वौ जनयन्ति । 

तस्मादोषधयोऽनभ्यक्ता रेभन्ति । 

तस्मादश्वतरो बर्हिषि न देयः । 

अति ह्यप्लवताप ह्यक्रामत् । 

आत्तरेता ह्यप्रजा हि । 

षोडशिनस्स्तोत्रे देयः । 

अतिरिक्तो वै षोडशि स्तोत्राणामतिरिक्तोऽश्वतरः पशूनाम् । 

अतिरिक्त एवा तदतिरिक्तं दधति यज्ञस्य सलोमतायै । 

स य एवं विद्वानग्निष्टोमेनोद्गायति प्राजाताः प्रजा जनयति परि प्रजाता
गृह्णाति । 

ज्येष्ठयज्ञो वा एष प्रजापतियज्ञो यदग्निष्टोमः । 

अश्नुते ज्यैष्ठ्यं श्रैष्ठ्यं य एवं वेद ६७
