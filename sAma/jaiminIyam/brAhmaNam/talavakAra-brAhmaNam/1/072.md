+++
title = "०७२"

+++

 

प्रजापतिरुद्गातोर्गुदुम्बरः । 

स एष ऊर्जि श्रितः प्रजापतिः प्रजाभ्य ऊर्जमन्नाद्यं विभजति । 

उदङ्ङासीन उद्गायति । 

उदीचीमेव तद्दिशमूर्जा भाजयति । 

प्रत्यङ्ङासीनः प्रस्तौति । 

प्रतीचीमेव तद्दिशमूर्जा भाजयति । 

दक्षिणासिनः प्रतिहरति । 

दक्षिणामेव तद्दिशमूर्जा भाजयति । 

प्राञ्चोऽन्य ऋत्विज आर्त्विज्यं कुर्वन्ति । 

प्राचीमेव तद्दिशमूर्जा भाजयन्ति । 

तस्मादेषा दिशां वीर्यवत्तमोपजीवनीयतमा भूयिष्ठैः प्रीता । 

तस्माद्यत्प्रजा अवृत्तिं नीयन्ति प्राचीरेव यन्ति । 

एषा हि दिशां वीर्यवत्तमोपजीवनीयतमा भूयिष्ठैः प्रीता । 

यदुदीचीनदेवत्या उद्गातारोऽथ कस्माद्विपर्यावृत्य दिश आर्त्विज्यं
कुर्वन्तीत्याहुः । 

ब्रूयाद्दिशामभिष्ट्यै दिशामभिप्रेत्यै । 

तस्मात्सर्वासु दिक्ष्वन्नं विद्यत इति । 

उद्दिवं स्तभानान्तरिक्षं पृण पृथिवीमुपरेण दृंह । 

द्युतानस्त्वा मारुतो मिनोतु मित्रावरुणयोर्ध्रुवेण धर्मणा । 

घृतेन द्यावापृथिवी आ प्रीणीथाम् । 

सुपिप्पला ओषधीः कृधि स्वाहा इत्यौदुम्बरीमभिजुहोति । 

इमानेवैतल्लोकान्रसेनानक्ति ७२
