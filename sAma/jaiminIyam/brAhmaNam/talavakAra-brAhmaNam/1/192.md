+++
title = "१९२"

+++

 

प्रजापतिर्यद्देवेभ्यस्तन्वो व्यभजत्ततो या हरिवत्यासीत्तामात्मनेऽशिंषत् ।

तामिन्द्रा य प्रायच्छत् । 

तयेन्द्रो ज्यैष्ठ्यमगच्छत् । 

तद्यद्धरिवतीषु स्तुवन्ति तद्ध्येव ज्यैष्ठ्यम् । 

हरिवतीः परोक्षमनुष्टुभस्सम्पद्यन्ते । 

तास्संस्तुताश्चतुस्त्रिंशदक्षरा भवन्ति । 

ततो ये चतुस्त्रिंशे अक्षरे साम्नस्ताभ्यां लोको विधीयत इत्याहुः । 

यत्पञ्चत्रिंशदक्षरासु स्तुयुः परं रूपं उपपद्येरन्बार्हतम् । 

यत्त्रयस्त्रिंशदक्षरासु स्तुयुरवरं रूपमुपपद्येरनानुष्टुभम् । 

यत्सप्तदशस्तोमस्स्यात्परमं रूपमुपपद्येरन् । 

यत्पञ्चदशस्तोमः स्यादवमं रूपमुपपद्येरन् । 

यत्षोडशिना षोडशस्तोमेन चतुस्त्रिंशदक्षरासु स्तुवन्ति स्वेनैवैनं तदायतनेन
समर्द्धयन्ति । 

तेनैभ्यः समृद्धेन स्वायां जनतायामर्धुकं भवति । 

षोडश स्तोत्राणि षोडश शस्त्राणि । 

तद्द्वात्रिंशत् । 

द्वात्रिंशदक्षरानुष्टुप् । 

आनुष्टुभष्षोडश्यनुष्टुभं सम्पन्नः । 

देवछन्दसानि वा अन्यान्यासन्नसुरछन्दसान्यन्यानि १९२
