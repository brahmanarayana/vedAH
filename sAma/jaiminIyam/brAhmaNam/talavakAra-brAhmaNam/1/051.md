+++
title = "०५१"

+++

 

दीर्घसत्त्रं ह वा एत उपयन्ति येऽग्निहोत्रं जुह्वति । 

एतद्ध वै सत्त्रं जरामूरीयम् । 

जरया वा ह्येवास्मान्मुच्यते मृत्युना वा । 

तदाहुर्यदेतस्य दीर्घसत्त्रिणोऽग्निहोत्रं जुह्वतोऽग्नीनन्तरेण युक्तं वा
वियायात्सं वा चरेयुः किं तत्र कर्म का प्रायश्चित्तिरिति । 

वज्रो वै चक्रः । 

वज्रो वा एतस्याग्नीनन्वेति यस्यान्तरेण युक्तं वा वियाति सं वा चरन्ति । 

कुर्वीत हैव निष्कृतिमपि हेष्ट्या यजेत । 

तदु तथा न विद्यात् । 

इमान्वा एष लोकाननुवितनुते योऽग्नीनाधत्ते । 

 

तस्यायमेव लोको गार्हपत्यो भवत्यन्तरिक्षलोकोऽन्वाहार्यपचनोऽसावेव लोक
आहवनीयः । 

कामं वा एषु लोकेषु युक्तं चायुक्तं च वयांसि सञ्चरन्ति । 

स विद्याद्यदि मेऽपि ग्राम एवाग्नीनन्तरेणायासीन्नैव म आर्तिरस्ति न
रिष्टिः काचनेति । 

त्रयो ह त्वै ग्राम्याः पशवोऽजुष्टा दुर्वराह एडकश्श्वा । 

तेषां यदि कश्चिदन्तरेण समेजयेत किं तत्र कर्म का प्रायश्चित्तिरिति ५१
