+++
title = "१५१"

+++

 

पौरुमीढं दक्षणिधनमायुष्कामः कुर्वीत । 

तरन्तपुरुमीढौ वै वैतदश्वी माहेयौ मह्या आर्चनानस्यै पुत्रौ । 

तौ ह यन्तौ स्त्री परेत्योवाच पुत्रस्य वै त्यस्या उपतपति तं स्म मे
चिकित्सतमिति । 

तौ ह क्रुध्यन्ताविवोचतुः कथं नावित्थं ब्रूयादिति तं वा अर्वीष उपवपेति । 

सा हेयं स्त्री श्रद्धाय देवर्षी मा मन्त्रकृताववोचतामित्यर्वीष उपोवाप । 

तौ ह पुनरायन्तौ परेत्योवाच यं वै कुमारमवोचतमर्वीष उपवपेत्ययं वै सोऽर्वीष
उपोप्तश्शेत इति । 

तौ हासाध्विव कृत्वा मेनाते । 

तावकामयेतामिदित इयाव गातुं नाथं विन्देवहि समयं कुमारो जीवेदिति । 

स एतत्पुरुमीढस्सामाप्श्यत् । 

तेनास्तुत

अग्निमीळिष्वावसे गाथाभिश्शीरशोचिषम् । अग्निं राये पुरुमीढ श्रुतं नरः

को नाम कुमार इति । 

सुदीतिर्नामेति । 

तमग्निस्सुदीतये छर्दिः इत्येवाभ्यमृशत् । 

स तान्तो निरवर्तत । 

तमेतेन निधनेन समैरयद्दक्षाया इति । 

प्राणा वै दक्षाः । 

प्राणानेवस्मिंस्तददधात् । 

तदेतद्गातुविन्नाथवित्साम । 

गातुं वै स तन्नाथमविन्दत । 

विन्दते गातुं नाथं य एवं वेद । 

यदु पुरुमीढोऽपश्यत्तस्मात्पौरुमीढं दक्षणिधनमित्याख्यायते १५१
