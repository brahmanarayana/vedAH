+++
title = "०१८"

+++

 

तस्य प्राणः प्रथम उत्क्रामति । 

स हेयत्तां देवेभ्य आचष्ट इयदस्य साधु कृतमियत्पापमिति । 

अथ हायं धूमेन सहोर्ध्व उत्क्रामति । 

तस्य हैतस्यर्तवो द्वारपाः । 

तेभ्यो हैतेन प्रब्रुवीत

विचक्षणादृतवो रेत आभृतमर्धमास्यं प्रसुतात्पित्र्\! यावतः

तं मा पुंसि कर्तर्येरयध्वं पुंसः कर्तुर्मातर्यासिषिक्त

स उपजायोपजायमानो द्वादशेन त्रयोदशोपमासः

सं तद्विदे प्रति तद्विदेऽहं तं मा ऋतवोऽमृत आनयध्वम्

इति । 

तं हर्तव आनयन्ते । 

यथा विद्वान्विद्वांसं यथा जानञ्जानन्तमेवं हैनमृतव आनयन्ते । 

तं हात्यर्जयन्ते । 

स हैतमागच्छति तपन्तम् । 

तं हागतं पृच्छति कस्त्वमसि इति । 

स यो ह नाम्ना वा गोत्रेण वा प्रब्रूते तं हाह यस्तेऽयं मय्यात्माभूदेष ते
सः इति । 

तस्मिन्हात्मन्प्रतिपन्न ऋतवस्सम्पलाय्य पद्गृहीतमपकर्षन्ति । 

तस्य हाहोरात्रे लोकमाप्नुतः । 

तस्मादु हैतेन प्रब्रुवीत कोऽहमस्मि सुवस्त्वम् । 

स त्वां स्वर्ग्यं स्वरगामिति । 

को ह वै प्रजापतिः । 

अथ हैवंविदेव सुवर्गः । 

स हि सुवर्गच्छति । 

तं हाह यस्त्वमसि सोऽहमस्मि । 

योऽहमस्मि स त्वमस्येहि इति । 

स एतमेव सुकृतरसमप्येति । 

तस्य पुत्रा दायमुपयन्ति पितरस्साधुकृत्याम् । 

स हैवं विद्वान्द्व्यात्मा द्विदायः । 

एकात्मा हैवैकदाय एतदविद्वानग्निहोत्रं जुहोति १८
