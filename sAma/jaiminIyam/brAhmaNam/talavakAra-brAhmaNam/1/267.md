+++
title = "२६७"

+++

 

\गायत्रीं गायति । 

प्राणो वै गायत्रः । 

गायत्रं शिर एव । 

तदायतनो वै प्राणो यच्छिरः । 

स्व एव तदायतने प्राणं दधाति । 

त्रिष्टुभं गायति । 

चक्षुर्वै त्रिष्टुप् । 

तामेव तदाहृत्य शीर्षन्नियुनक्ति । 

यन्नियुनक्ति तस्मान्नियुक्तमिव चक्षुः । 

तामन्यत्रायतनां सतीं नियुनक्ति । 

तस्मादुत जीवत एव चक्षुरपक्रामति । 

जगतीं गायति । 

श्रोत्रं वै जगती । 

तामेव तदाहृत्य शीर्षन्नियुनक्ति । 

यन्नियुनक्ति तस्मान्नियुक्तमिव श्रोत्रं । 

तामन्यत्रायतनां सतीं नियुनक्ति तृतीयसवनायतनाम् । 

तां यदन्यत्रायतनां सतीं नियुनक्ति तस्मादुत जीवत एव श्रोत्रमपक्रामति । 

अनुष्टुभं गायति । 

वाग्वा अनुष्टुप् । 

तामेव तदाहृत्य शीर्षन्नियुनक्ति । 

यन्नियुनक्ति तस्मान्नियुक्तेव वाक् । 

तामन्यत्रायतनां सतीं नियुनक्ति तृतीयसवनायतनां वा सर्वायतनां वा । 

तां यदन्यत्रायतनां सतीं नियुनक्ति तस्मादुत जीवत एव वागपक्रामति । 

अपान्ये प्राणाः क्रामन्ति न प्राणः २६८
