+++
title = "०५४"

+++

 

अथैतानि कपालानि सञ्चित्य यत्राहवनीयस्य भस्मोद्धृतं स्यात्तदुपनिकिरेत् । 

एतदेवात्र कर्म । 

अथो खल्वाहुर्यत्प्राच उद्द्रुतस्य स्कन्देत्किं तत्र कर्म का
प्रायश्चित्तिरिति । 

यदेव तत्र स्रुचि परिशिष्टं स्यात्तेन जुहुयात् । 

यद्यु नीची स्रुक्स्यादपि वा भिद्येत किं तत्र कर्म का प्रायश्चित्तिरिति ।

तस्योक्तः प्रत्यभिमर्शः । 

तदु हैके तत एव प्रत्येत्योन्नयन्ति । 

तदु तथा न कुर्यात् । 

यो ह तत्र ब्रूयाद्यदनेनाघ्निहोत्रेणाचिकीर्षीन्न्यवृतत्तस्मान्नास्येदं
स्वर्ग्यमिव भविष्यतीति तथा हैव स्यात् । 

इत्थमेव कुर्यात् । 

यत्रैव स्कन्देत्तदुपविशेत् । 

अथास्मिन्स्थालीमाहरेयुस्स्रवं च स्रुचं च निर्णिज्य । 

तदद एवास्योन्नेष्यामीत्युक्तं भवति । 

अथ यथोन्नीतमुन्नीय समिधमादाय प्राक्प्रेयात् । 

तद्यथा प्रत्युत्थायामित्रान्पचेदेवमेवैतदवृत्तिं पाप्मानमपहत्याहुतिं
प्राप्नोति । 

तदु हैक उपेव लभन्ते । 

अहुतं तस्य यस्याग्निहोत्रोच्छिष्टेन जुह्वति यातयामं ह्येतदिति वदन्तः । 

तदु तथा न विद्यात् । 

यदा वा एतदयातयामं भवत्यथैतस्यापि हविरातञ्चनं कुर्वन्ति ५४
