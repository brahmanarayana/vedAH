+++
title = "०९१"

+++

 

पवस्व वाचो अग्रियः इति श्रैष्ठ्यकामः प्रतिपदं कुर्वीत । 

प्रजापतिः प्रजा असृजत । 

ता एनं सृष्टा नापाचायन् । 

सोऽकामयत श्रैष्ठ्यमासां प्रजानां गच्छेयमिति । 

स एतां प्रतिपदमपश्यत् । 

तयास्तुत । 

ततो वै स तासां प्रजानां श्रैष्ठ्यमगच्छत् । 

गच्छति स्वानां श्रैष्ठ्यं य एवं वेद । 

एषो ह वै समृद्धा स्तोत्रिया यस्यै पवस्व इत्यारम्भः । 

समृद्धयैवास्य स्तोत्रियया स्तुतं भवति । 

यो वै दैव्यं मिथुनं वेद प्र मिथुनेन जायते । 

पवस्व इति च वाचः इति च दैव्यं मिथुनम् । 

प्र मिथुनेन जायते य एवं वेद । 

सर्वेषां वा एषा त्रयाणां साम्नां प्रतिपत्पवस्व इति वामदेव्यस्य वाचः इति
रथन्तरस्य अग्रियः इति बृहतः । 

सर्वेषामस्य साम्नां प्रतिपदा स्तुतं भवति । 

सोम चित्राभिरूतिभिः इति सोमो वै देवानां चित्रं सोमेनैव देवानां चित्रेण
बहुर्भवति प्रजायते । 

अभि विश्वानि काव्या इति विश्वमेवैतेन काव्यमवरुन्द्धे ९१
