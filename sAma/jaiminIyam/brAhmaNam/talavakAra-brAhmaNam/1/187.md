+++
title = "१८७"

+++

 

सौभरं ब्रह्मसाम कुर्वीत यः कामयेता मे प्रजायां सूपकाशो दर्शनीयः
क्षत्रियरूपः पुरुषरूपो जायेतेति । 

तेजो वै पुरुषस्य प्रजा तेजस्सौभरं बृहतः । 

क्षत्रं बृहत् । 

क्षत्रियस्यो एषा प्रजा । 

आ हैवास्य प्रजायां सूपकाशो दर्शनीयः क्षत्रियरूपं पुरुषरूपो जायते य एवं
वेद । 

प्रजापतिः प्रजा असृजत । 

ता अस्य सृष्टाः पराभवन् । 

तदिदं सरीसृपमभवद्यदन्यत्सर्पेभ्यः । 

स द्वितीय असृजत । 

ता अस्य परैवाभवन् । 

ते मत्स्या अभवन् । 

स तृतीया असृजत । 

ता अस्य परैवाभवन् । 

तानि वयांस्यभवन् । 

स चतुर्थीरसृजत । 

स षक्षत कथं नु म इमाः प्रजास्सृष्टा न पराभवेयुरिति । 

स एतत्सामापश्यत् । 

तेनैना ऊर्गित्येवाभ्यमृशत् । 

ता अस्योर्जा समक्ता अवर्धन्त । 

सोऽब्रवीत्सुभृतं वा इमाः प्रजा अभार्षमिति । 

तदेव सौभरस्य सौभरत्वम् । 

सुभृतं प्रजां बिभर्ति य एवं वेद १८७
