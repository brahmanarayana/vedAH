+++
title = "२७०"

+++

 

अथैतेषां महतां ब्राह्मणानां समुदितमारुणेर्जीवलस्य कारीरादेरषाढस्य
सावयस्येन्द्र द्युम्नस्य भाल्लवेयस्येति । 

जीवलश्च ह कारीरादिरिन्द्र द्युम्नश्च भाल्लवेयस्तौ हारुणेराचार्यस्य
सभागावाजग्मतुः । 

ते हाषाढस्य गृहेषु शिश्यिरे । 

स होवाचाषाढ आमारुणे यत्सहैव ब्रह्मचर्यमचराव सहान्वब्रवीवह्यथ केनेदं
त्वमस्मानत्यनूचिषे । 

यदिदं त्वमियत्प्रियः कीर्तेरियत्प्रियश्चक्षुषः इयत्प्रियः सनेरसि केन
त्वमिदं प्रापिथेति । 

स होवाच धूर्ष्वेवाहं तदुपास इति । 

किं त्वं तद्धूर्षूपास्स इति । 

प्रियमिति । 

य आसां प्रियमुपास्ते किं स भवतीति । 

प्रिय एव स कीर्तेर्प्रियश्चक्षुषः प्रियः सनेर्भवतीति । 

एवमेव त्वमसीति होचुः । 

अथ होचुर्जीवलं कारीरादिं यदिदं त्वमेव तस्यार्धस्य श्रेष्ठोऽसि
यस्मिन्नस्यपि त्वा राजानोऽधस्तादुपासते केन त्वमिदं
प्रापिथेति । 

स होवाच धूर्ष्वेवाहं तदुपास इति । 

किं त्वं तद्धूर्षूपास्स इति । 

श्रियमिति । 

य आसां श्रियमुपास्ते किं स भवतीति । 

यस्मिन्नेवार्धे भवति तस्य श्रेष्ठो भवत्यप्येनं राजानोऽधस्तादुपासत इति । 

एवमेव त्वमसीति होचुः । 

अथ होचुरषाढं सावयसं यत्त्वं शार्कराक्षाणां वाव ग्रामण्येवासि केन त्वमिदं
प्रापिथेति । 

स होवाच धूर्ष्वेवाहं तदुपास इति । 

किं त्वं तद्धूर्षूपास्स इति । 

जातमिति । 

य आसां जातमुपास्ते किं स भवतीति । 

यत्रैव सजातो भवति तद्ग्रामणीर्भवतीति । 

एवमेव त्वमसीति होचुः । 

अथ होचुरिन्द्र द्युम्नं भाल्लवेयं यदिदं तवोपर्युपर्यन्यान्कीर्तिश्चरति
विवचनमेवासि केन त्वमिदं प्रापिथेति । 

स होवाच धूर्ष्वेवाहं तदुपास इति । 

किं त्वं तद्धूर्षूपास्स इति । 

यश इति । 

य आसां यश उपास्ते किं स भवतीति । 

उपर्युपर्येवान्यान्कीर्तिश्चरति विवचनमेव भवतीति । 

एवमेव त्वमसीति होचुः । 

ते होचुरित्थं चेदिदमभूदेतेदं सम्प्रब्रवामहा इति २७१
