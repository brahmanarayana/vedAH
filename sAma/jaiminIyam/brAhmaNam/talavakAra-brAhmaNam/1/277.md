+++
title = "२७७"

+++
। । 

 

पृथुर्ह वैन्यो दिव्यान्व्रात्यान्पप्रच्छ यज्ञस्य धाम परमं गुहा
सन्निर्मितं महतोऽन्तरिक्षात् । कस्माद्यन्ति पवमानाः
पराञ्चः कस्मादुक्थ्याः पुनरभ्याकनिक्रदति इति । 

देवा अन्यां वर्तनिमध्वरस्य मानुषास उपजीवन्त्यन्याम् । तस्माद्यन्ति
पवमानाः पराञ्चस्तस्मादुक्थ्याः पुनरभ्याकनिक्रदति इति ह
प्रत्यूचुः । 

यो वै देवान्मनुष्येष्वाभक्तान्वेद मनुष्यानु देवेष्वाभक्त एव देवेषु
भवत्याभक्तो मनुष्येषु । 

गच्छति तं लोकं यत्र देवा नास्माद्देवता अपक्रामन्ति । 

देवा वै पवमानाः प्रजा पृष्ठोक्थानि । 

साम वै देवाः प्रजाश्छन्दांसि । 

तद्यत्पवमानसामानि पराञ्च्येव भवन्त्यथेयमृगनुनिवेष्टते तेन देवा
मनुष्येष्वाभक्ताः । 

अथ यदभ्यावर्तिष्वृचं निवेष्टमानां सामानुनिवेष्टते तेनो मनुष्या
देवेष्वाभक्ताः । 

स य एतदेवं वेदाभक्त एव देवेषु भवत्याभक्तो मनुष्येषु । 

गच्छति तं लोकं यत्र देवा नास्माद्देवता अपक्रामन्ति २७७
