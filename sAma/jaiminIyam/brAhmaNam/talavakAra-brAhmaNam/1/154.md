+++
title = "१५४"

+++

 

ऋचा वा असुरा आयन्साम्ना देवाः । 

ते देवा असुरानृच्येव निगृह्य साम्नापीडयन्नेवं पीड्यं द्विषतो
भ्रातृव्यस्य वधाय । 

इन्द्रं सबाध ऊताय इ बृहद्गायन्तस्सुतसोमे अध्वारा इति । 

ध्वारा इति रथन्तरसाम्नः धोरो इति बृहत्साम्नः । 

उभे ह वा एते एतदनु । 

तस्मादुभे रूपे गायेद्यच्च राथन्तरं यच्च बार्हतम् । 

नाना वा एतयोर्ब्रह्मसामनी भवतः । 

अथैतदुभे अनु । 

तस्मादुभे एव रूपे गायेत् । 

तदैळं भवति । 

पशवो वा इळा । 

पशुभिर्वाव ते तानकालयन्त । 

तस्माद्यत्पशुमांश्चापशुश्च भ्रातृव्यौ स्पर्धेते य एव पशुमान्भवति स एव
तयोरभिभवति । 

एतद्ध वै साम प्रजा इमा अनुव्यास । 

ते तस्यैतां निततामिळामन्तत उपयन्ति प्रजानां यथायतनादनुद्घाताय । 

तस्मात्प्रजा यथायतनादनुद्धताः । 

देवाः पितरो मनुष्यास्तेऽन्यत आसन्नसुरा रक्षांसि पिशाचा अन्यतः । 

त एषु लोकेष्वस्पर्धन्त । 

अथ ह कलयो गन्धर्वा अन्तस्थां चेरुर्नेतरान्नेतरानाद्रि यमाणाः । 

ते देवाः पितरो मनुष्या असुरान्रक्षांसि पिशाचानभ्यभवन् । 

त इमाँ ल्लोकान्व्यभजन्त देवलोकमेव देवा अभजन्त पितृलोकं पितरो मनुष्यलोकं
मनुष्याः । 

तान्कलयो गन्धर्वा एत्याब्रुवन्ननु न एषु लोकेष्वाभजतेति । 

नेत्यब्रुवन् । 

अनाद्रि यमाणा वै यूयमचारिष्ट नेतरान्नेतरानाद्रि यमाणा इति । 

अथ वै वो मनसान्वाविष्महीत्यब्रुवन्नन्वेव न आभजतेति १५४
