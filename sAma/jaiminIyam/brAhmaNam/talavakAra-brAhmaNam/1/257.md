+++
title = "२५७"

+++

 

तस्यैष श्लोकः

 

यदस्य पूर्वमपरं तदस्य

 

यद्वस्यापरं तद्वस्य पूर्वम्

 

अहेरिव सर्पणं शाकलस्य

 

न विजानामि यतरत्पुरस्तात्

इति । 

शकलो ह गौपायनो यज्ञं मिमान इयाय । 

स ह स्मैतन्न विजानाति कतरद्यज्ञस्य पूर्वं कतरदपरं कतरदणीयः कतरद्स्थवीय
इति । 

तदाहुः कुतो यज्ञस्यानिष्ठमिति । 

यतो वरिष्ठमिति । 

कुतो वरिष्ठमिति । 

यतोऽणिष्ठमिति । 

बहिष्पवमानं वाव प्रति यज्ञोऽणिष्ठः । 

तदिदं पादाववोचत् । 

पादौ वै प्रति पुरुषोऽणिष्ठः । 

तद्वै वरिष्ठः । 

पद्भ्यां ह्येति । 

कुतो वरिष्ठ इति । 

यतोऽणिष्ठ इति । 

यज्ञायज्ञीयं वाव प्रति यज्ञोऽणिष्ठः । 

तदिदं शिरोऽवोचत् । 

शिरो वै प्रति पुरुषोऽणिष्ठः । 

तद्वै वरिष्ठः । 

अक्षिभ्यां हि पश्यन्नेति । 

तदाहुर्यदूर्ध्वो यज्ञस्तायेत देवा एव जीवेयुर्न मनुष्याः । 

यदर्वाङ्तायेत मनुष्या एव जीवेयुर्न देवा इति । 

ऊर्ध्वश्च ह वै यज्ञस्तायतेऽर्वाङ्चाथो ह तिर्यङ् । 

तद्यत्पृच्छेयुः कद्र य्ङ्यज्ञ इत्यूर्ध्व इति ब्रूयादथो अर्वाङित्यथो
तिर्यङ्ङिति । 

सर्वा एव दिश इति ब्रूयात् । 

सर्वा उ ह वै एवंविदो यज्ञस्ततो भवति । 

कुरुपञ्चाला ह ब्रह्मोद्यमूदिरे । 

ते ह श्वानं संवेष्टितं शयानमुपेयुः । 

ते होचुरस्मिन्न्वेव नो विजयोऽध्यस्त्विति । 

ते ह पञ्चालाः कुरून्पप्रच्छुः किमस्य यज्ञस्येवेति । 

तद्ध न प्रत्यूचुः । 

स होवाच वसिष्ठश्चैकितानेयो यथा वा असावदोऽमूमेकविंशीं यज्ञायज्ञीयस्यासु
बहिष्पवमानीषु नवसु प्रत्युपधाय शय एवं वा अयमिदमुभावन्तौ सन्धाय शये । 

तस्य वा अयं यज्ञक्रतोरनया शय्ययो रूपं निगच्छतीति । 

तस्मादिदमनर्थ्यं सन्तं बिभृतेति । 

तेन ह जिग्युः २५८
