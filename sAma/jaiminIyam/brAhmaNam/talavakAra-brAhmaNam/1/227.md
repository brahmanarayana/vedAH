+++
title = "२२७"

+++

 

अथ सौमेधम् । 

देवा वा असुरान्हत्वापूता इवामेध्या अमन्यन्त । 

तेऽकामयन्त पूता मेध्याः स्यामेति । 

त एतत्सामापश्यन् । 

तेनास्तुवत । 

ततो वै पूता मेध्या अभवन् । 

तेऽब्रुवन्सुमेध्या वा अभूमेति । 

तदेव सौमेधस्य सौमेधत्वम् । 

पूतो मेध्यो भवति य एवं वेद । 

तद्वेवाचक्षते पौर्वतिथिमिति । 

पूर्वतिथिर्वा आर्चनानसश्श्यावाश्वात्कनीयान् । 

सोऽकामयताव पशून्रुन्धीय भूमानं पशूनां गच्छेयमिति । 

स एतत्सामापश्यत् । 

तेनास्तुत

आ घा गमद्यदि श्रवत्सहस्रिणीभिरूतिभिः

इति । 

सहस्रमेव पशूनवारुन्द्ध भूमानं पशूनामगच्छत् । 

तदेतत्पशव्यं साम । 

अव पशून्रुन्द्धे भूमानं पशूनां गच्छति य एवं वेद । 

यदु पूर्वतिथिरार्चनाससोऽपश्यत्तस्मात्पौर्वतिथिमित्याख्यायते । 

इन्द्र सुतेषु सोमेषु इत्युष्णिहो भवन्ति । 

देवपुरा वा एषा यदुष्णिहः । 

ता यदन्ततः क्रियन्ते देवपुरामेवैतदन्ततः परिहरन्ति पशूनां गुप्त्या
असुराणामनभ्यवचाराय २२७
