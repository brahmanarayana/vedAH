+++
title = "१३२"

+++

 

नवाक्षराणि स्तोभति । 

नव वै पुरुषे प्राणाः । 

प्राणानेवैतद्द्विषतो भ्रातृव्यस्य वृञ्ज्यात् । 

प्राणानात्मन्धत्ते । 

अथो त्रिवृत एव स्तोमस्य स्तोत्रमाप्नोति । 

दशाक्षराणि स्तोभति । 

दशाक्षरा विराडन्नं विराट् । 

विराज्येव तदन्नाद्ये प्रतितिष्ठति । 

अथो दश प्राणाः । 

तानेव तदाप्नोति । 

एकादशाक्षराणि स्तोभति । 

एकादशाक्षरा त्रिष्टुप् । 

इन्द्रि यं वीर्यं त्रिष्टुप् । 

इन्द्रि य एव तद्वीर्ये प्रतितिष्ठति । 

द्वादशाक्षराणि स्तोभति । 

द्वादशाक्षरा वै जगती । 

पशवो जगती । 

पशुष्वेव तज्जगत्यां प्रतितिष्ठति । 

अथो द्वादश मासाः । 

तानेव तदाप्नोति । 

त्रयोदशाक्षराणि स्तोभति । 

य एवासावधिचरस्त्रयोदशो मास तमेव तदाप्नोति । 

चतुर्दशाक्षराणि स्तोभति । 

संवत्सरो वै चतुर्दशः । 

संवत्सर एव तत्प्रतितिष्ठति । 

पञ्चदशाक्षराणि स्तोभति । 

पञ्चदश वा अर्धमासस्य रात्रयः । 

अर्धमासश एव संवत्सरमाप्नोति । 

षोडशाक्षराणि स्तोभति । 

षोडशकलो वै पुरुषः । 

कला एव तद्द्विषन्तं पाप्मानं भ्रातृव्यमवाञ्चमपवहन्ति श्रियमात्मनाश्नुते
। 

अथो षोडशिन एव स्तोभस्य स्तोत्रमाप्नोति । 

सप्तदशाक्षराणि स्तोभति । 

प्रजापतिर्वै सप्तदशः । 

प्रजापतावेव तत्प्रतितिष्ठति १३२
