+++
title = "००६"

+++

 

अथो हैतौ श्यामशबलावेव यदहोरात्रे । 

अहर्वै शबलो रात्रिश्श्यामः । 

ते ये नक्तं जुह्वति रात्रिमेव ते श्यामं प्रविशन्ति । 

अथ य उदिते जुह्वत्यहरेव ते शबलं प्रविशन्ति । 

तयोरेतदेवात्ययनमस्तमिते पुरा तमिस्रायै सुव्युष्टायां पुरोदयात् । 

अथो हैषु सवितैव द्युम्नः । 

सविता वै प्रजापतिः प्रजापतिर्विश्वे देवाः । 

प्रजापतावेवास्य तद्विश्वेषु देवेषु हुतं भवति । 

तदेतत्प्राजापत्यं यदग्निहोत्रम् । 

अथ यदेतत्प्रातः प्रभात्येतस्मिन्वै द्युम्ने प्रजापतिः प्रजाः प्रजनयां
चकार । 

सविता वै प्रजापतिः प्रजापतिर्विश्वे देवाः प्रजापतावेवास्य तद्विश्वेषु
देवेषु हुतं भवति । 

तदेतद्वैश्वदेवं यदग्निहोत्रम् । 

अथो हैतदहोरात्रे एवम्मुखं सन्धत्तः । 

अन्नं वा अग्निहोत्रम् । 

अन्नाद्यमेवैतदहोरात्रयोर्मुखतोऽपिदधाति । 

एवमेव पुनः प्रातस्सन्धत्तः । 

अन्नं वा अग्निहोत्रम् । 

अन्नाद्यमेवैतदहोरात्रयोर्मुखतोऽपिधायैतौ पुनर्मृत्यू अतिमुच्यते
यदहोरात्रे ६
