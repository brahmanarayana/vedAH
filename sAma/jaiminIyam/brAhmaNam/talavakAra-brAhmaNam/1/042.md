+++
title = "०४२"

+++

 

भृगुर्ह वारुणिरनूचान आस । 

स हात्येव पितरं मेनेऽति देवानत्यन्यान्ब्राह्मणाननूचानान् । 

स ह वरुण ईक्षां चक्रे न वै मे पुत्रः किं चन प्रजानाति । 

हन्तैनं प्रज्ञापयानीति । 

तस्य ह प्राणानभिजग्राह । 

स ह तताम । 

स ह तान्तः परं लोकं जगाम । 

स हामुष्मिँ ल्लोके आजगाम । 

पुरुष एव पुरुषं संवृश्च्याथैनं जघास । 

स होवाचाभूद्बतेदं किं स्विदिदमिति । 

तं होचुः पितरं वरुणं पृच्छासि स त इदं प्रवक्तेति । 

द्वितीयं हाजगाम । 

पुरुष एव पुरुषमाक्रन्दयन्तं जघास । 

स होवाचाभूद्बतेदं किं स्विदिदमिति । 

तं होचुः पितरं वरुणं पृच्छासि स ते इदं प्रवक्तेति । 

तृतीयं हाजगाम । 

पुरुष एव पुरुषं तूष्णीं व्याहरन्तं जघास । 

स होवाचाभूद्बतेदं किं स्विदिदमिति । 

तं होचुः पितरं वरुणं पृच्छासि स त इदं प्रवक्तेति । 

चतुर्थं हाजगाम । 

द्वे स्त्रियौ महद्वित्तं जुगुपतुः । 

स होवाचाभूद्बतेदं किं स्विदिदमिति । 

तं होचुः पितरं वरुणं पृच्छासि स त इदं प्रवक्तेति । 

पञ्चमं हाजगाम । 

लोहितकुल्यां च घृतकुल्यां च प्रबाहुक्स्यन्दमाने । 

सा या लोहितकुल्यास तां कृष्णो नग्नः पुरुषो मुसली जुगोप । 

अथ या घृतकुल्या तस्यै हिरण्मयाः पुरुषा
हिरण्मयैश्चमसैस्सर्वान्कामानुदाचिरे
। 

स होवाचाभूद्बतेदं किं स्विदिदमिति । 

तं होचुः पितरं वरुणं पृच्छासि स त इदं प्रवक्तेति । 

षष्ठं हाजगाम । 

पञ्च नदीः पुष्करिणीः पुण्डरीकिणीर्मधूदकास्स्यन्दमानाः । 

तासु नृत्तगीतं वीणाघोषोऽप्सरसां गणास्सुरभिर्गन्धो महान्घोषो बभूव । 

स होवाचाभूद्बतेदं किं स्विदिदमिति । 

तं होचुः पितरं वरुणं पृच्छासि स त इदं प्रवक्तेति ४२
