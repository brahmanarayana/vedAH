+++
title = "२५८"

+++

 

द्विर्ह वै यजमानो जायते मिथुनादन्यज्जायते यज्ञादन्यत् । 

तद्यन्मिथुनाज्जायते तदस्मै लोकाय जायते । 

अथ यद्यज्ञाज्जायते तदमुष्मै लोकाय जायते गन्धर्वलोकाय जायते देवलोकाय
जायते स्वर्गलोकाय जायते । 

यज्ञो वै यजमानो यज्ञः सोमो राजा । 

तद्यद्धविर्धाने ग्रावभिस्सोमं राजानमभिषुण्वन्ति यजमानमेव तद्रे तः
कुर्वन्ति । 

प्रजापतिरेष यदुद्गाता । 

स त्वष्टा स रेतसः सेक्ता स रूपाणां विकर्ता । 

तद्यद्बहिष्पवमाने रेतस्यां गायति यजमानमेव तद्रे तो भूतं सिञ्चति । 

यदृचमसाम्नीं गायेदस्थ्येव जायते न मांसम् । 

यत्सामानृचं गायेन्मांसमेव जायते नास्थि । 

ऋचं साम्नाभिलिप्तां गायति । 

तस्माल्लोम्ना त्वचा मांसेन पुरुषोऽभिलिप्तो जायते । 

तस्यां न हिङ्कुर्यात् । 

यद्धिङ्कुर्याद्वज्रेण हिङ्कारेण रेतो विच्छिन्द्यात् । 

यो हि तदपि वालेन वीयात्स एवैनद्विच्छिन्द्यात् । 

तामधीयन्गायेत् । 

यदनधीयन्गायेदरेतस्का गर्भा जायेरन् । 

अरेतस्का ह वै दुरुद्गातुर्वर्तन्यां गर्भा जायन्ते २५९
