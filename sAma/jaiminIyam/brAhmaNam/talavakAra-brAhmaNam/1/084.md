+++
title = "०८४"

+++

 

अध्वर्युः प्रस्तरं हरन्सर्पति । 

तमनुमन्त्रयते एतदहं दैव्यं वाजिनं सम्मार्ज्मि इति । 

सम्मृष्टमेवैनं शान्तमारोहति नार्तिमार्छति । 

देवक्षेत्रं वा एषोऽध्यवस्यति यस्सोमस्योद्गायति । 

य इन्नु मानुषाय क्षेत्रपतयेऽप्रोच्यावस्यति तमिन्नु स हिनस्ति वा प्र वा
यापयति । 

अथ किं यो दैव्याय क्षेत्रपतयेऽप्रोच्यावस्यात् । 

सोमोद्गायोद्गाय सोम इत्याह । 

सोमो वै देवानां क्षेत्रपतिः । 

सोमायैव तद्देवानां क्षेत्रपतये प्रोच्योद्गायति नार्तिमार्छति । 

मह्यं तेजसे मह्यं ब्रह्मवर्चसाय मह्यमन्नाद्याय मह्यं भूम्ने मह्यं
पुष्ट्यै मह्यं प्रजननाय प्रजानां भूम्ने प्रजानां पुष्ट्यै
प्रजानां प्रजननाय सोमस्य राज्ञो राज्याय मम ग्रामणेयाय इति । 

ग्रावो ह स्माह मैत्रेयः किं ममेकस्मा आगास्यामि किमेकस्मा इति । 

एतेन ह स्म वै स तदाह सोमोद्गायोद्गाय सोमेदममुष्मा इदममुष्मै इति । 

ते ह स्मास्मै कामास्समृध्यन्ते । 

देवपाशा वा एते वितायन्ते यद्धिष्ण्या अग्नयो विह्रियन्ते । 

तान्यो विद्वानभ्यवैति देवपाशान्प्रतिमुञ्चते । 

एषा वै यज्ञस्य द्वार्यदन्तराग्नीध्रं च चात्वालं च । 

तयाभ्यवेयात् । 

तयोदेयात् । 

धा वै नाम वेदिः । 

तामभ्यवयन्ब्रूयाद्धा असि सुधां मे धेहि । 

आयुष्मन्तस्त्वद्वर्चस्वन्त उद्गेष्म इति । 

न देवपाशान्प्रतिमुञ्चते नार्तिमार्छति ८४
