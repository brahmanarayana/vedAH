॥ श्रीः ॥
॥ श्रीगणेशाय नमः ।। 
``॥ यज्ञतत्त्वप्रकाशः ॥ `` 
``महामहोपाध्यायश्रीचिन्नस्वामिशास्त्रिविरचितः 
सोमयज्ञनिरूपणरूपो  द्वितीयो भागः ॥`` 
## सोमयागनिरूपणम्

 इदमिदानीं सोमयागस्वरूपं निरूपयितुमारभ्यते । सोमयागः चतुष्प्रकारः-एकाहः, अहीनः, साद्यस्कः, सत्रं चेति । एका, तिस्रः, चतस्रः, द्वादश, अपरिमिता वा दीक्षाः सोमयागे भवन्ति । एकस्मिन् दिने कर्तव्यतया विहिता नियमा यथावदनुष्ठिता  एका दीक्षा । ततो यावद्वारं दिनान्तरेष्वभ्यस्तास्तावत्सङ्ख्याका दीक्षा भवन्ति । ततो दिनत्रये, षट्सु, द्वादशसु वा दिनेषु उपसदोऽनुष्ठेयाः । तत्र एकाहज्योतिष्टोमादौ तिस्रः, चयने षट् , अहीनादौ द्वादशोपसद इति विवेकः । तत्र दीक्षोपसदामनेकदिनानुष्ठेयत्वेऽपि एकस्मिन्नेव दिने सोमयागानुष्ठानं यत्र स एकाहः । सोमयागस्य द्वित्रादिषु दिनेषु पुनः पुनरावृत्य अनुष्ठानं यत्र सोऽहीनः । तत्र द्विरात्रप्रभृति दशरात्रपर्यन्ता अहीनाः । एकादशद्वादशरात्रावुभावहीन सत्रोभयात्मकौ । द्वादशरात्रस्यैव उभयात्मकतां केचिदभिप्रयन्ति । त्रयोदशरात्रप्रभृतयः सहस्रसंवत्सरपर्यन्ताः सोमयागाः सत्राण्युच्यन्ते । एकस्मिन्नेव दिने सङ्कल्पप्रभृत्यवभृथान्तमनुष्ठानं यस्य स साद्यस्क इत्युच्यते ॥ 
  सत्राण्यपि द्विविधानि-रात्रिसत्राणि अयनसत्राणि चेति । तत्र द्वादशरात्रप्रभृति शतरात्रपर्यन्तानि रात्रिसत्राणि । ततः प्रभृत्ययनसत्राणि इति सामान्यस्वरूपम् । इदानीं सर्वसोमयागप्रकृतिभूतस्य अग्निष्टोमाख्यस्यैकाहस्य सर्वसोमयागेभ्यः पूर्वमनुष्ठेयस्य अनुष्ठानप्रकारः संक्षेपतो निरूप्यते । तस्य आरम्भे पक्षद्वयम् - यस्य अनाहिताग्नेः सोमयागानुष्ठाने तीव्रेच्छोदिता 


[[५६]]

स वसन्तर्तौ सोमयागोचितं कालं निर्धार्य ततः पूर्वस्यां सप्तम्यामष्टम्यां दशम्यां वा दीक्षापक्षानुसारेण सङ्कल्प्य अग्न्याधानार्थम् , अग्न्याधान विधिना अग्नीनाधाय समनन्तरमेव सोमयागार्थं सङ्कल्प्य तं यथावदनुतिष्ठेत् इत्येकः पक्षः । न अत्र पक्षे आधानोक्तकालापेक्षा । अथ वा आधानार्थं विहिते काले यथावदग्नीनाधाय, ततोऽग्निहोत्रदर्शपूर्णमासपशुचातुर्मास्यादीन् यागान् यथाकालमनुतिष्ठन्, लब्धायां सामग्रीसम्पत्तौ वसन्तर्तौ सोमयागमनुतिष्ठेत् इत्यपरः पक्षः । द्वावपि सूत्राद्युक्तौ याज्ञिकैरङ्गीकृतौ च । अतो यथेष्टं तौ परिग्राह्यौ । तत्र पक्षद्वयेऽपि सोमयागानुष्ठानेन कोऽपि विशेषः ॥ 

## सोमयागेऽधिकारी 
तत्र यो नाम [^१]कूश्माण्डैः पवित्रेष्ट्यादिमभिः जपैः पुण्यतीर्थस्नानादिभिर्वा पावनैः कर्मभिरात्मानं शोधयति स्म, निर्वैरश्च भवति भूतेषु स एवं सोमयागानुष्ठानेऽधिकारी भवति । तत्रापि यस्य पिता पितामहो वा सोमयागं नान्वतिष्ठताम् , सोऽनर्हस्सोमयागानुष्ठाने त्रिपुरुषसोमपानविच्छेदीति कृत्वा । एवं यस्य पिता पितामहो वा न वेदाध्यायी, न वा हविर्यज्ञान् श्रौतानन्वतिष्ठत् स दुर्ब्राह्मण इति सोऽपि न सोमयागेऽधिकरोति । अतस्तादृशदोषद्वयापनुत्तये एैन्द्राग्नपशुयागम् , आश्विनपशुयागं च अनुष्ठाय ततस्सोमयागमनुतिष्ठेत् । तत्र आत्मना सह त्रिपुरुषसोमपानाभावे ऐन्द्राग्नपशुयागोऽनुष्ठेय इति कात्यायनमतम् । आत्मानं मुक्त्वा पूर्वेषां त्रयाणाम् आनुपूर्व्येण तथात्वे स इत्यापस्तम्बीयाः । एवं वेद्याः वेदस्य च त्रिपुरुषविच्छेद एवं आश्विनः पशुः । तत्रोभयमप्यनुष्ठेयमित्यापस्तम्बीयाः। अन्यतरस्यैव अनुष्ठानमिति कातीयाः ।। 

पशुयागद्वयमिदं सोमयागात् पूर्वमेव अनुष्ठाय, तेन च आत्मानं परिशोध्य, ततस्सोमार्थं सङ्कल्पेत इत्येकः पक्षः । अथ वा सोममध्य एव चतुर्थदिनेऽनुष्ठीयमानेन अग्नीषोमीयेण पशुयागेन सह तन्त्रेण अनुष्ठानमित्यपरः । पृथगनुष्ठानपक्षे सोमयागारम्भात् पूर्वतनपर्वण्येव पशुयागानुष्ठानमिति वेदितव्यम् ।। 

 [^१]:  तैत्तिरीयारण्यके पठिताः “यद्देवा देवहेडनम् " (तै. आ. २. २.) इत्यादयो मन्त्राः कूश्माण्डाः । तैः क्रियमाणा होमा अपि कूश्माण्डा इत्युच्यन्ते ॥ 
 

[[५७]]

## नाम्नि प्रवृत्तिनिमित्तम् 
अत्र बहूनामिष्टिपशूनां सत्यप्यनुष्टाने तेषामङ्गत्वात् [^१]सोमद्रव्यकयागस्यैव प्राधान्यात् “सोमयागः" इति व्यवहारः । अग्निष्टोमाख्येन साम्ना समाप्यमानत्वाच्च "अग्निष्टोमः" इति प्रकृतयागो व्यवह्रियते । सोमयागो हि ऋग्यजुस्सामवेदोक्तैः त्रिप्रकारैः अङ्गकलापैः संवलितोऽनुष्ठीयते । तत्र यजुर्वेदेनैव समधिकतमान्यङ्गानि प्रायो यज्ञशरीराभिनिर्वर्तकाणि विधीयन्ते। ऋग्वेदेन विविधयाज्यापुरोनुवाक्याशस्त्रपुरोरुगादीनि । सामवेदेन च गानविशिष्टैर्मन्त्रैः क्रियमाणानि यागसम्बन्धिदेवतास्तोत्राणि । तानि च प्रतिसोमयागं बहून्यनुष्ठयतया विधीयन्ते । अग्निष्टोमाख्ये सर्वयागप्रकृतिभूतेऽस्मिन् सोमयागे द्वादश स्तोत्राणि । तान्युपरिष्टाद्वक्ष्यन्ते । तत्र अग्निष्टोमाख्यमन्तिमं स्तोत्रम् । न ततः परं स्तोत्रमस्ति स्तवनीयमस्मिन् यज्ञे । अतोऽग्निष्टोमाख्येन स्तोत्रेण समाप्यमानत्वादयं क्रतुः “अग्निष्टोमसंस्थाकः" इति “अग्निष्टोमः" इति च व्यवह्रियते । एवमग्रेऽपि सोमयागानां नामानि तत्तत्समाप्तिगतस्तोत्रवशेनैव भवन्ति । यथा उक्थ्यः , अतिरात्र इत्यादीनि । अनुष्ठातृनामभिः, द्रष्ट्रनामभिश्च केचित् क्वचित् व्यवहारं भजन्त उपरितनेषु क्रतुषु । यथा--अङ्गिरसां द्विरात्रम् , जनकसप्तरात्रम् , कुण्डपायिनामयनम् इत्यादि । 

सोऽयं सोमयागो नित्यः प्रतिवसन्तं त्रैवर्णिकेन आहिताग्निना पूर्वोक्ताधिकारिविशेषणयुक्तेन सपत्नीकेन अवश्यानुष्ठेयः । अकरणे प्रत्यवायो भवति । नित्यस्य सतोऽस्य काम्यत्वमपि तत्तत्फलसाधनत्वेन श्रूयते वेदेषु सर्वत्र, श्रौतसूत्रेषु[^२]च । अत्र द्रव्यं काचिल्लता । तां विक्रेतुस्सकाशात् गवादिद्रव्येण मूल्यभूतेन क्रीत्वा अश्मनः उपरि निक्षिप्य अश्मभिरेव कुट्टयित्वा, रसं निष्कास्य तं तत्तद्देवताभ्यो हुत्वा हुतशेषं यजमानसहिता ऋत्विजो भक्षयेयुः । नेयं सर्वत्र सुलभा । क्वचिदेव तु पवित्रतमे पर्वतादौ । हिमवति, महेन्द्रे, सह्यपर्वते, श्रीपर्वते, देवगिरौ, विन्ध्ये, पारियात्रे, सिन्धु- 

[^१]: सोमो लताविशेषः 
श्यामलाम्ला च निष्पर्णा क्षीरिणी त्वचि मांसला ॥ 
श्लेष्मला वमनी वल्ली सोमाख्या छागभोजनम् ॥ (इति वैद्यके) 
[^२]: See. आप. श्रौ. १०. २. १: 


[[५८]]

नदस्य कूलेषु, वितस्ताया नद्या उत्तरभागे स्थितेषु महापर्वतेषु, अन्येषु चैवं विधेषु पुण्यस्थलेष्वेवास्या उत्पत्तिः श्रूयते ; विशेषतो मूजवदाख्ये गिरौ च । परमिदानीं नेयं भारतदेशे उपलभ्यते सर्वथा । प्रायेण जानन्त्यपि न तस्याः स्वरूपम् । तस्याः स्थाने पूतीकाख्यां काञ्चित् तत्सदृशी (क्रियताचन अंशेन) लतामादाय तयैव सोमयागमनुतिष्ठन्त्यनुष्ठातारः । निरतिशयोऽस्य सोमस्य महिमोपवर्ण्यते वेदेषु, पुराणेषु च । पीतो मनुष्याणामपूर्वमायुर्बलं पुष्टिं मेधां सर्वातिशायिनीमात्मशक्तिं च विवर्धयतीति, नवीनमेव किमपि जन्म समुत्पादयतीति चायुर्वेदादावुघुष्यते । नास्ति देवानामिन्द्रस्य चेतोऽपि प्रियतमं वस्तु त्रिलेक्यामिति श्रौतो वादः । दैवेन अमृतेनापि साकममुमुपमिमते महाभारतादयो ग्रन्थाः । अस्तु । प्रकृतमनुसरामः ॥ 

## सोमयागे प्रथमदिनकृत्यम् 

सोमयागमिममनुष्ठास्यन् सपत्नीको यजमानो वासन्त्याः पूर्णिमायाः पूर्वस्याम् अष्टभ्यां (दीक्षाचतुष्टयपक्षे) नवम्याम् (दीक्षात्रयपक्षे) एकादश्यां (एकदीक्षापक्षे) वा सोमयागसङ्कल्पं करिष्यमाणः ततः पूर्वं पर्याप्ते समये सोमप्रवाकं [^क] वृत्वा तं तत्तद्दृत्विग्भ्यः प्रेषयेत् । स तानवाप्य [^१]यज्ञेश्वरशर्मणः सोमो भविष्यति, तत्रभवता आर्त्विजं कर्तव्यम्', 'होत्रं कर्तव्यम्' इत्यादि कथयेत् । स च ऋत्विक् तत्र आर्त्विज्यं चिकीर्षन् आधानादिषु पूर्वानुष्ठितेषु कर्मसु "अस्य के ऋत्विजः? के वायाजकाः? कच्चित्कल्याण्यो दक्षिणाः ?" इति पृच्छेत् । समुचितमुत्तरं तस्मादवाप्य, स्वीकृत्य आर्त्विज्यकरणं यजमानगृहमागेतषु तेषु तान् यजमानो मधुपर्कदानेन यथावदर्चयित्वा ये यत्र कुशलाः तस्मिन् तस्मिन् कर्मणि तान् वृणुयात् । 'अध्वर्युं त्वां वृणे', 'होतारं त्वां वृणे' इत्यादिः वरणप्रकारः । मधुपर्ककाले वस्त्रालङ्काराभरणादिभिः ते समर्चनीयाः । ते च चत्वारो गणाः । एकैकस्मिन् गणे चत्वारः, इत्याहत्य ते षोडश भवन्ति ॥ 

[^क]: सोमयागं करिष्यता यजमानेन ऋत्विजां वरणार्थे तत्तत्समीपं य: प्रेष्यते स सोमप्रवाकः । सोमं प्रकर्षेण वक्ति ऋत्विग्भ्य इति । 
- 
[^१]: See. आप. श्रौ. १०. १, २, ३.


[[५९]]

यथा 
१.अध्वर्युगणः		 २. ब्रह्मगणः		 ३. होतृगणः		 ४. उद्गातृगणः 
२ प्रतिप्रस्थाता। 	२ ब्राह्मणाच्छंसी। 	२ मैत्रावरुणः।		 २ प्रस्तोता । 
३ नेष्टा । 		३ आग्नीध्रः।		 ३ अच्छावाकः।	 ३ प्रतिहर्ता ।
४ उन्नेता।		 ४ पोता।		 ४ ग्रावस्तुत् । 	४ सुब्रह्मण्यः । 

[^१]एतदतिरिक्तं सदस्यनामकमृत्विजं सप्तदशं कथयन्ति केचन सूत्रकाराः । एवमृत्विजो वृत्त्वा कर्मणो निर्विघ्नपरिसमाप्तये देवता उपस्थाय, गार्हपत्याग्निमरण्योः समारोप्य, तमग्निं शमयित्वा अरणी यज्ञसामग्रीश्च गृहीत्वा, गृहात् सोमयागार्थं पूर्वनिर्णीतं स्थानं सपत्नीको गत्वा, तत्र अरणी मथित्वा, पूर्वनिर्मिते गार्हपत्यायतने मथनोत्पन्नमग्निं प्रतिष्ठापयेत् । ततोऽध्वर्युराहवनीयं प्रणीय, तत्र संभारयजुस्संज्ञकान् (एक) चतुर्विंशतिसङ्ख्याकान् होमान् हुत्वा, तमग्निं विसृज्य, पुनर्गार्हपत्यात् प्रणीय, सप्तहोतृसंज्ञकं होमं कृत्वा, तमप्युत्सृज्य, पुनः तत एवाहवनीयदक्षिणाग्नी विहृत्य तत्र दीक्षणीयेष्टिं कुर्यात् । तत्र एकादशकपालः पुरोडाशो द्रव्यम् । अग्नाविष्णू देवता । पुरोडाशस्तु व्रीहिपिष्टैरेव निष्पाद्यः । तां परिसमाप्य तत्र [^क]प्राचीनवंशसंज्ञिकां [^२]विमितसंज्ञिकां वा शालां निर्माय तस्योत्तरभागे बहिरावृतदेशे यजमानो वपनं कारयित्वा स्थावरास्वप्सु तीर्थे स्नात्वा अध्वर्युणा दत्ते दुकूले वस्त्र परिदध्यात् । एवं यजमानपत्न्या अपि केशवर्ज वपननखनिकृन्तनस्नानवस्त्रपरिधानानि भवन्ति । अत्र पत्न्या वपने [^३]विकल्पं केचिदिच्छन्ति । नखनिकृन्तनादिकं तु भवत्येव । ततो जायापती प्राग्वंशमण्डप एव स्वाभिरुचितं ?शास्त्रानिषिद्धं? वस्त्वन्नादिकं भुञ्जीयाताम् । तत उभावपि स्वाङ्गानि नवनीतेन अनुलिम्पतः । अञ्जाते च स्वे अञ्जनेनाक्षिणी । ततोऽध्वर्युः दीक्षाहुतीः षट् हुत्वा 

[^क]: शालाया उपरि आच्छादनधारणवंशा यस्मात् प्रागग्रा एव, तत इयं संज्ञा। 
  
[^१]: See. आप. श्रौ. १०, १. १०. 
[^२]: See. कात्या श्रौ. ७. १. १४-१८.
[^३] See. कात्या. श्रौ. ७. २. १९.
 

[[६०]]
यजमानाय कृष्णाजिनद्वयं दद्यात् । स तत् परिगृह्य, आहवनीयसमीपं गत्वा भूमौ तदास्त्तीर्य तदुपरि कटिप्रदेशेन आरुह्य, उपविश्य, मेखलां मुञ्जतृणनिर्मिताम् अध्वर्युदत्तां कठ्यां बद्ध्वा, [^क]कृष्णमृगस्य शृङ्गं शरीरकण्डूयनार्थम् , उदुम्बरवृक्षीयं स्वसमपरिमाणमूर्ध्वतायां दण्डं च यजमानो गृहीत्वा धारयन्नासीत । यदा स्वाङ्गेषु क्वचित् कण्डूतिर्जायेत  तदा कृष्णमृगशृङ्गेणैव कण्डूयेत, न नखेन[^१]। एवं यजमानपत्न्याः शिरसि इषीकानिर्मितं जालं, कट्यां मुन्जनिर्मितं योक्त्रं च बध्नीयात् । ततो यजमानो मुष्टिबन्धनं कुर्यात् । तत्र द्वयोर्हस्तयोः कनिष्ठिकातो यावदङ्गुष्ठम् अङ्गुलीर्मोटयेत् । ततो हस्तद्वयेऽपि कनिष्ठिकानामिके विसृजेत् । विसर्गस्तु व्रतग्रहणानन्तरमग्रे कर्तव्यः । मुष्टिकरणानन्तरम् अध्वर्युर्यजमानं दीक्षितं देवेभ्यो मनुष्येभ्यश्च आवेदयेत् -अदीक्षिष्ट अयं ब्राह्मणाऽमुकशर्मा अमुकस्य पुत्र इत्यादि । अत्र पितृपितामहप्रपितामहानां मातृपितामहीप्रपितामहीनां च नामानि वक्तव्यानि । एवं त्रिरुपांशु त्रिरुच्चैश्चावेदने अध्वर्युणा कृते यजमानो वाङ्नियमनं कृत्वा रात्रौ नक्षत्रोदयपर्यन्तं तथैवासीत । नक्षत्रोदयानन्तरं [^ख]व्रतकरणप्रेषेणैव (व्रतं कृणुत) वाचं विसृजन् अध्वर्युणा पयसि दत्ते तत् पिबेत् । पत्न्यपि चैवं कुर्यात् । एवमेव प्रतिदिनमहनि रात्रौ च पय एव पिबेतां यजमानः पत्नी च । यदि पयो न लभ्यते पयसैव वा प्राणधारणं दुष्करं मन्वाते तदा दधि, उदुम्बरफलानि, धानाः, [^२]सक्तून् , ओदनमात्रं वा भुञ्जीयाताम् ॥ 
ततो यज्ञोपयोगिद्रव्यार्जनाय याचकान् प्रेषयेत् । [^३]याच्ञेयं धनिकस्यापि नित्या । आगतानि द्रव्याणि तत्तन्मन्त्रेण गृह्णीयात् । एतावता प्रथमदिनकृत्यं समाप्यते । यजमानस्तस्यां रात्रौ जागरणं कुर्यात् । व्याकरणसंस्कृतैरेव शब्दैर्व्य॑वहरेत् , न लौकिकीं वाचं वदेत् । असच्छुद्रैर्न सम्भाषेत । नास्य नाम कश्चित् ब्रूयात् । सुत्यादिने 

[^क]: कृष्णवर्णो हरिणः कृष्णमृगः । तस्य शृङ्गं विषाणम् । 
[^ख]: पत्नीयजमानयोः पानार्थे पयःप्रदानमेव व्रतकरणमित्युच्यते । 
[^१]: See. आप. श्रौ. १०.८. ११-१६.
[^२]: See. १०. १६, १७, कण्डिके ; also. तै, आरण्यक, २. 
[^३]: आप, श्रौ. १०. १८. ४-७. बौधा. श्रौ. ६. ८. का. श्रौ, ५. ५. २, ३.


[[६१]]

दक्षिणादानात् पूर्वं न कृष्णविषाणं विसृजेत् । न दन्तान् दर्शयेत् । नोच्चैर्हसेत् । नानृतं वदेत् । न मांसमश्नीयात् । न स्त्रियामुपेयात् । नोपरि खट्टादौ शयीत । न सन्ध्ययोः प्राग्वंशाद्बहिर्गच्छेत् । यावद्दीक्षमग्निहोत्रदर्शपूर्णमासादीनि श्रौतकर्माण्यपि नानुतिष्ठेत् । न अन्यस्मै किञ्चिद्दद्यात् । दीक्षाव्यञ्जकानि कृष्णाजिनादीनि सर्वदा धारयेत् ॥ 
॥ एतावत् प्रथमदिनकृत्यम् ॥ 

## द्वितीयदिनकृत्यम् 

ततो द्वितीयस्मिन् दिने आवश्यकं कर्म कृत्वा प्रातरेव प्रायणीयेष्टिं कुर्यात् । तत्र पञ्च देवताः । पथ्या स्वस्तिः प्रथमा । अग्निर्द्वितीयः । सोमस्तृतीयः । सविता चतुर्थः । अदितिः पञ्चमी । तत्र पथ्यादीनां चतुर्णामाज्यं द्रव्यम् । अदितेरोदनः । आहवनीयेऽग्नौ तमोदनं पक्त्वा आहवनीय एव पूर्वादिषु चतसृष्वपि दिक्षु पथ्यादिभ्यः क्रमेण आज्यं हुत्वा मध्ये अदित्या ओदनं जुहुयात् । यस्मिन्नोदनः पक्कः तत् पात्रमप्रक्षाल्यैव क्वचित् स्थापयेत् । तथैवोदयनीयेष्टिहविःपाकार्थं तदुपयुञ्जीत ॥ 

## सोमक्रयः

 [^१]ततस्सोमक्रयः । तदर्थं यया गवा सोमं क्रेतुमिच्छति यजमानः तां सोमशकटसमीपं नीत्वा अवस्थाप्य, कुत्सितेन ब्राह्मणेन शूद्रेण वा शकटेऽवधाय आनीतं सोमं [^क]विचित्य अङ्गुलीभिर्यावदपेक्षं सोमं विमाय तं क्षौमवस्त्रे निक्षिप्य सोमविक्रयिणो हस्ते दत्त्वा तम् “सोमविक्रयिन् कय्यस्ते सोमः ?” इति पृष्ट्वा तेन 'क्रय्यः' इत्युक्ते क्रमेण तं दशभिर्द्रव्यैः क्रीणाति । तानि च 
१. गौरेकहायनी
२. हिरण्यम्
३. अजा
४-५. धेनुस्सवत्सा
६. ऋषभः
७. अनड्वान् शकटवाही
८. वत्सतरः [^ख]
९. वत्सतरी
१०. वासः
इति दश। 

[^क]: सोममध्यपतितानि तृणादीन्यपाकृत्य होमस्य संशोधन विचयनम् । 
[^ख]: सद्योऽतिक्रान्तबालभावः ऋषभो वत्सतरः । ..... 
[^१]:  See, आप. श्रौ.१०.२५. बौधा. श्रौ.६.१५. कात्या. श्रौ. ७.८. 

[[६२]]

 
तत्र प्रथमक्रमे "गवा ते क्रीणानि" इत्यध्वर्युणोक्ते सोमविक्रयी "भूयो वा अतस्सोमो राजा अर्हति" इति प्रतिब्रूयात् । ततोऽध्वर्युः "हिरण्येन क्रीणानि" इत्यादि । एवं दशमद्रव्यपर्यन्तं प्रश्नप्रतिवचने भवतः। दशमद्रव्येण क्रये कृते न ततो भूयस आशंसनम् । विक्रीतं सोममध्वर्युहस्ते दत्वा क्रयद्रव्याण्यादाय सोमविक्रयी गच्छेत् । गच्छन्तं तं न विलोकयेत् । अत्र क्रयार्थं दत्तस्य हिरण्यस्य पुनर्ग्रहणम् , अन्यया गवा एकहायन्या निष्क्रयणं च सूत्रकारा आमनन्ति । ततः क्रीतं सोमं यजमानः स्वस्य दक्षिणस्मिन्नूगवासाद्य हस्ताभ्यां निगृह्य आसीत । ततस्तमादायोत्थाय हविर्धानशकटसमीपमानीय, तत्र तं निक्षिप्य, शकटेऽनड्वाहौ नियुज्य, तांभ्यां शकटं वाहयित्वा प्राग्वंशस्य अग्रतः यज्ञवाटमानाय्य सोमहविर्धानशकटस्य दक्षिणं बलीवर्दं मोचयित्वा, सव्यमविमोच्यैव, आतिथ्येष्टिं कुर्यात् । तत्र विष्णुर्देवता । नवकपालः पुरोडाशो द्रव्यम् । इष्टिरियं सोमस्य राज्ञ आतिथ्यस्थानीया । हविष्कृदाह्वानकाल एव द्वितीयस्य अनडुहो विमोचनं शकटात् । तदैव च सोमं राजानं शकटादवरोप्य, पूर्वसज्जितायाम् , आहवनीयसमीपेऽवस्था पितायां राजासन्द्यां [^क] तमवस्थापयेत् । ततः इष्टिं तां परिसमाप्य परस्परमवैराय ऋत्विजो यजमानश्च पात्रस्थापितमाज्यं स्पृष्ट्वा प्रतिज्ञां कुर्युः । तत्  तानूनप्त्रनित्युच्यते । ततः प्रवर्ग्यानुष्ठानम् ॥ 

## प्रवर्ग्यः 

प्रवर्ग्य इति कर्मणो नामधेयम् । स च सोमयागाङ्गभूत एव । परं तैत्तिरीयसंहितायां ब्राह्मणे वा नास्य मन्त्रा ब्राह्मणानि वा आम्नायन्ते । तैत्तिरीयारण्यके परं चतुर्थपञ्चमयोः प्रश्नयोः क्रमेण मन्त्रा विधयश्चाम्नाताः। काण्वमाध्यन्दिनयोः संहितयोः षट्त्रिंशादिषु त्रिष्वध्यायेषु मन्त्राः तच्छतपथयोः षोडशे त्रयोदशे च काण्डे विधयश्च यथाक्रममाम्नाताः । एवं मैत्रायण्यादिष्वपि शाखासु स्वतन्त्रतयैव प्रवर्ग्यविधिमन्त्राः पठिताः । सूत्रकारा अपि प्रवर्ग्यविधिं सौमिकप्रयोगेऽनन्तर्भाव्यैव   [^१]स्वतन्त्रतस्तं पठन्ति, तथापि सर्वे तस्य सोमयागाङ्गत्वमभिप्रयन्ति क्वचित् प्रयोग-
 
[^क]: राजा सोमः, तत्स्थापनाय या आसन्दी सा राजासन्दी। 
[^१]: See. आप, श्रौ. १५. कात्या. श्रौ. २६. बोधा. श्रौ. ९. 


[[६३]]

 विशेषे विकल्पयन्तः । अनुष्ठातारः परं नियमेन सोमयागमध्य एव अनुतिष्ठन्ति । अतोऽत्रैव तत्स्वरूपमपि निरूप्यते । तदपेक्षितानि पात्राणि साधनानि च पूर्वमेव सम्पादनीयानि ।। 

## प्रवर्ग्यसम्भाराः

 तत्र प्रथमतो महावीराख्यपात्रनिर्माणं कर्तव्यम् तत्प्रकारश्चेत्थम्- कस्यांचिदमावास्यायां पूर्णिमायां वा अभ्रिम् , अश्वं, कृष्णाजिनं, सवत्सामजां च गृहीत्वा यत्र महावीराद्युपयुक्ता मृदस्ति प्राच्यां दिशि तत्र गत्वा मृदं खात्वा, कृष्णाजिने न्युप्य, अश्वेन अवघ्राप्य, मृद उपरि आजं पयो दुग्ध्वा, तां मृदं बहुभिराहार्य विहारस्योत्तरतोऽवस्थाप्य, तस्यां वराहोत्खातां मृदं, वल्मीकमृदं, पूतीकान् , अजलोमानि, कृष्णाजिनलोमानि, अन्यानि च दृढीकरणार्थानि वस्तूनि संयोज्य पिष्ट्वा, उष्णजलेन संमिश्र्य, संयुत्य, तया मृदा त्रीन् महावीरान् कुर्यात् । ते च प्रादेशमात्रोर्ध्वाः मध्ये स्थलत्रयसंगृहीताः, स्थलत्रयोन्नताः उपरिबिलाः स्युः । एवं तयैव मृदा अवशिष्टया हस्योष्ठाकारे द्वे दोहनपात्रे, आज्यस्थालीम् , अश्वौ द्वौ, रोहिणपुरोडाशार्थं द्वे कपाले च निर्माय, तानि च सूक्ष्मवस्त्रादिभिः श्लक्ष्णीकृत्य, गार्हपत्यस्य, पुरस्तादवटं खात्वा, तानि तत्रेष्टकावत् पचेत् । पाकार्थं अग्निं कुशैः मुञ्जतृणैश्च आदीपयेत् । पक्केषु तेषु शफाभ्यां महावीरानुद्वास्य, भूयसा अजापयसा तान् प्रोक्षेत् । येनोज्ज्वला भवेयुर्महावीराः । इम एव प्रवर्ग्यसंभाराः मार्त्तिकाः। वानस्पत्यास्तु उदुम्बरकाष्ठैः कारयितव्याः। ते च-सम्राडासन्दी मौञ्जीभिस्स्यूता रज्जुभिः । द्वे स्रुचौ गर्तवत्यौ । द्वे चागर्ते । द्वौ शफौ महावीरग्रहणार्थौ । धृष्टी अङ्गारनिरूहणार्थे द्वे काष्ठे । मेथी गोबन्धनार्था । त्रयश्शङ्कवो वत्सबन्धनार्थाः । व्यजनानि त्रीणि कृष्णाजिननिर्मितानि । द्वौ रुक्मौ वर्तुलाकारौ । एको राजतः, एकस्सौवर्णः । अभिधानी गोबन्धनार्था (रज्जुः) निदाने गोः पादबन्धनार्थे (रज्जू)। विशाखदामानि वत्सबन्धनार्थानि (रज्जव एव) । प्रभूतानि मुञ्जतृणानि च ॥
 
## प्रवर्ग्यानुष्ठानम् 

एवं सम्भारान् संभृत्य स्वकाले प्रवर्ग्यमारभमाणोऽध्वर्युः ब्रह्मणा अनुज्ञातः रौहिणपुरोडाशनिष्पादनाय आग्नध्रिमाज्ञाप्य वेदेर्दक्षिणतो दक्षिण- 


[[६४]]
 द्वारसमीपे गवादिबन्धनार्थं चतुरश्शङ्कून् निहन्यात् । ततो वालुकाभिः गार्हपत्यस्योत्तरतः स्थण्डिलमेकं कल्पयित्वा गार्हपत्ये मुञ्जप्रलवानादीप्य ततो जातं दीप्तमग्निं स्थण्डिलोपरि निक्षिप्य तस्मिन्नग्नौ महावीरं स्थापयित्वा तमाज्येन अभिपूर्य सौवर्णेन रुक्मेण तन्मुखं पिधाय, तमग्निं कृष्णाजिनव्यजनेन वीजयित्वा, समिद्धेऽग्नौ महावीरमाज्येन पूरयित्वा, पुनः रुक्मेण तेन मुखं पिधाय पूर्ववत् व्यजनेन वीजयित्वा (वीजयितारः अध्वर्युः, प्रतिप्रस्थाता, आग्नीध्रश्च) प्रज्वलितेऽग्नौ रुक्ममपादाय, अग्ंनि परीत्य व्यजनानि प्रतिप्रस्थातृद्वारा [^क] सम्राडासन्द्यामासाद्य महावीरमवेक्षमाणा आसीरन् । ततोऽध्वर्युः पूर्वनिखातेषु शङ्कुषु गां, गोवत्सम् , अजां, तद्वत्सं च बद्ध्वा गां दुह्यात् । प्रतिप्रस्थाता च अजाम् । उभावपि दुग्धं पय आग्नीध्रहस्ते दद्याताम् । स च पयसी पृथक् पृथगानीय प्राग्वंशं प्रविशेत् । ततः पूर्वमेव प्रविष्टोऽध्वर्युः गोपयः अजापयश्च गृहीत्वा महावीरे क्रमेण प्रक्षिपेत् । तदानीमुत्थितमूष्माणमनुमन्त्रयेत् । तदिदं तप्ते धृते पयःप्रक्षेपणं प्रवृञ्जनमित्युच्यते । अत एव तत्सम्बन्धात् कर्मणोऽस्य प्रवर्ग्य इति नाम सम्पन्नम् ॥ 

ततः प्रतिप्रस्थातरि दक्षिणं रौहिणपुरोडाशम् अगर्तायां जुह्वां स्थापितं तयैव आहवनीये जुह्वति, अध्वर्युः आश्रावणप्रत्याश्रावणादि कृत्वा महावीरस्थं पयोमिश्रितं घृतमाहवनीये जुहुयात् । 'धर्मः' इत्यपि तस्य संज्ञा । तदीयपयो यस्या दुग्धं सा गौः 'धर्मधुक्' इति व्यवह्रियते । धर्मस्य अश्विनौ, इन्द्रश्च देवते । अवशिष्टेन स्विष्टकृतं हुत्वा, ततः उन्नीकृतेन दध्ना आहवनीयस्योपरि अध्वर्युणाध्रियमाणस्य महावीरस्य पूरणे प्रतिप्रस्थात्रा कृते तदपि किञ्चिदिव हुत्वा, शेषमन्तर्वेदि निधाय, पूर्वस्मिन् खरे महावीरं प्रतिष्ठाप्य, अत्र प्रतिप्रस्थात्रा उत्तरस्य रौहिणपुरोडाशस्य होमे कृते अध्वर्युः षट् शकलहोमान् कृत्वा अग्निहोत्रं हुत्वा, होतृबह्वाग्नीध्रयजमानैस्सह शेषभक्षणं कुर्यात् । ततो महावीरादीनां प्रवर्ग्यसंभाराणां सम्राडासन्द्यां स्थापनम् । अयं प्रातः प्रवर्ग्यः । एवमेव सायं प्रवर्ग्यः । छिन्नस्य यज्ञशिरसः सन्धानार्थं प्रवर्ग्यानुष्ठानमिति श्रौती (वैदिकी) कथा । [^१]सा चेत्थम्-पूर्वं कदाचिद्देवा 

[^क]: सम्राटशब्देन महावीर उच्यत । तत्स्थापनार्था आसन्दी सम्राडासन्दी.। 
[^१]: तै. आ. ४. १. 


[[६५]] 

 विष्णुना सह मिलित्वा कुरुक्षेत्रे कञ्चन सत्रविशेषमन्वतिष्ठन् । तज्जनितं यशो विष्णुमेव अवाप, नान्यान् सुरान् । तदसहमाना देवास्तमुपारुन्धत । ततस्सोऽन्यत्र अपक्रामन् तैरनुद्रुतस्स्वशरीरात् धनुरिषु च सृष्ट्वा तेन तान् व्यद्धुमारभत । ततो भीतान् दूरत एव अवस्थितान् देवानवलोक्य विस्मयमानः स स्वचुबुकस्याधोभागे धनुषः कोटिमेकामवष्टभ्य कोट्यन्तरं भूमाववधाय दिशो विलोकयन्नासीत् । तदा इन्द्रेण प्रार्थितास्ततो लब्धवराश्व वम्रयः [^क] तद्धनुषो ज्यां भूमिष्ठकोटिगतामच्छिन्दन् । ततो वेगादुत्पतत् धनुषः कोट्यन्तरं भगवतो विष्णोः शिरः कण्ठात् उत्पाव्य, उपर्याकाशे प्रास्यत् । ततोऽपगतशिरा विष्णुः संवृत्तः । विष्णोरेव यज्ञरूपत्वात् यज्ञस्य शिरश्छिन्नमित्यवगतं सर्वैः । ततश्छिन्नशिरसा अशिरस्केण यज्ञेन अनुष्ठितेन किमपि फलमनाप्नुवाना देवाः छिन्नं तच्छिरः प्रतिसन्धातुं प्रार्थयन्त अश्विनौ । तौ वरमवृणीताम्-'सोमयागेऽद्य यावदभागिनावावां स्वः, यद्यावयोरपि यागेष्वितः परं हविर्भागो दीयेत, तदा आवां शिर एतद्यज्ञस्य प्रतिसन्दधावहै' इति । 'तथा' इत्यभ्युपगतवत्सु देवेषु तौ तच्छिरः प्रतिसमधत्ताम् । तदिदं यज्ञशिरःप्रतिसन्धानरूपमेव प्रवर्ग्यकर्म । महावीरस्तु यज्ञशिरोरूप इति ॥ 

## उपसत् 

एवं प्रातःप्रवर्ग्यमनुष्ठाय, ततः प्रातरुपसदनुष्ठेया । सा अपूर्वा काचिदिष्टिः । तत्र अग्निः, सोमः, विष्णुः इति प्रधानदेवताः । सर्वत्र आज्यं द्रव्यम् । प्रायेणोपांशुयाजवत् प्रयोगः । प्रधानाहुत्यनन्तरं प्रथमोपसद्धोमः । एवं प्रातःप्रवर्ग्योपसदावनुष्ठाय, सुब्रह्मण्याह्वानं कृत्वा विरामः । ततोऽपराह्ने (सायंकालीने) आपरानिक्यौ प्रवग्र्योपसदौ, सुब्रह्मण्याह्वानं च । एवं दिनत्रयं (द्वितीयतृतीयचतुर्थदिवसेषु) सायंप्रातरनुष्ठेयम् । तेन अग्निष्टोमे षड्वारं प्रवर्ग्योपसदोरनुष्ठानं [^१]सिध्यति ॥
 
## तृतीयदिनकृत्यम् 

द्वितीयोपसद्दिने (दीक्षातस्तृतीयदिवसे) प्रातःप्रवर्ग्योपसदावनुष्ठाय, महावेदेर्निर्माणं कर्तव्यम् । सा च प्राचीनवंशमण्डपात् पुरतः
 
[^क]: उपदीकाः श्वेतपिपीलिकाः । 
[^१]: See. आप. श्रौ. ११. ३. १३-४. ७. बौधा. श्रौ. ६, २१.' कात्या. श्रौ. ८. २. १४-३६.
 

[[६६]]
 
षट्पदानि परित्यज्य ततो निर्मातव्या । प्राक्पश्चात् द्विसप्ततिपदायामादक्षिणोत्तरतः षष्टिपदविस्तारा च भवति । श्रोणिभागे, अंसभागे च अष्टाचत्वारिंशच्च । विशेषविवरणं त्वेतदन्ते कृतम् । एवं समग्रां वेदिं विमाय प्रातः ततो यजमानस्य व्रतकरणम् (पयःपानम्) सायं सायाह्निकीभ्यां प्रवर्ग्योपसद्भयां प्रचर्य [^क] सुब्रह्मण्यामाहूय व्रतं कृत्वा विरमणम् । एतावत् तृतीयदिनकृत्यम् ॥
 
## चतुर्थदिनकृत्यम् 

तृतीयोपसद्दिने दीक्षातश्चतुर्थदिने प्रातरेव द्वयाभ्यां प्रवर्ग्योपसद्भयां प्रचर्य प्रवर्ग्यमुद्वास्य, उत्तरवेद्या प्रवर्ग्यपात्राणि प्रक्षिप्य, अग्नीषोमीयस्य पशोस्तन्त्रमारभेत । यदि दुर्ब्राह्मणो यदि वा त्रिपुरुषविच्छिन्नसोमपानः स्यात् तदा ऐन्द्राग्नाश्चिनपशुभ्यां सह तन्त्रेण अग्नीषोमीयं पशुयागमनुतिष्ठेत् । अन्यथा एकमेव तम् । अतस्तदर्थमाहवनीये इध्मकाष्ठान्याधाय ज्वलन्ति तान्यादाय, आसन्दीस्थं सोममपि सहैवादाय, निरूढपशुयागवत् महावेद्यन्तर्गतायां निहितसम्भारायाम् उत्तरवेद्यां तमग्निं प्रणयेत् । तन्मध्ये स्थापयेत् । ततः प्रभृति यज्ञसमाप्तिं यावत् स एव आहवनीयः । यतः स प्रणीतः स गार्हपत्य इतः परं भवेत् । यो गार्हपत्यः स इतः परं प्राजहितसंज्ञकः । आनीतं सोमं दक्षिणहविर्धानमण्डपस्थहविर्धानशकटे स्थापयेत् । एवमग्निं प्रणीय चात्वालस्थान् पांसूनादाय तैर्धिष्ण्यानुपवपेत् । ततः अग्नीषोमीयपशोस्तन्त्रानुष्ठानपक्षे त्रयाणां वपायागपर्यन्तमनुष्ठाय, सुब्रह्मण्येन सुब्रह्मण्याह्वाने कृते, सोमाभिषवाय, अभिषुतरसवर्धनाय च तडागादितो वसतीवरीसंज्ञकं जलं घटे गृहीत्वा तं जलपूर्णं घटम् अध्वर्युः शालामुखीयमपरेण स्थापयेत् । ततो मध्यन्दिने पशुपुरोडाशयागं, सायाह्ने हृदयादिपश्वङ्गयागं चानुष्ठाय पत्नीसंयाजान्तान्यङ्गानि कृत्वा पशुयागं समापयेत् । ततो रात्रावध्वर्युः घटं वसतीवरीपूर्णं स्कन्धेन आदाय वेदेः परितो यथाविधि हरन् पुनस्तत्रैव निक्षिपेत् । तदा प्रतिप्रस्थाता श्वोऽपेक्षितामिक्षार्थं वत्सापाकरणादि दर्शवत् कृत्वा दध्यातञ्च्यात् । 

[^क]: अत्र सुब्रह्मण्याशब्देन इन्द्र उच्यते । तस्य सुत्यादिवशे तदुद्देशेन त्यक्ष्यमाणस्य सोमरसस्य पानार्थमाह्वानं सुब्रह्मण्याह्वानम् । तच्च द्वितीयदिनप्रभृति सायंप्रातःप्रवर्ग्योपसदनुष्ठानानन्तरम् उद्गातृगणान्तिमेन ऋत्विजा कर्तव्यम् । तस्कर्तृत्वात्तस्य सुब्रह्मण्य इति संज्ञा । अतः प्रभृति नाम सुब्रह्मण्याह्वानम्- अमुकशर्मा यजत इत्यादि ।। 


[[६७]]

दधिग्रहाद्यर्थमपि दधि सम्पादनीयम् । ततस्सवनीयहविरर्थं बर्हिराहरणादि कृत्वा विरमणम् । रात्रौ यजमानस्य जागरणं पत्न्याश्च । एतावत् चतुर्थदिनकृत्यम् ॥ 

## पञ्चमदिनकृत्यम्-सुत्यादिनम् 

तस्यामेव [^१]रात्रावपरभागे [^२]महारात्रे वा सर्व ऋत्विजः प्रबुध्य स्नात्वा सोमाभिषवसम्बन्धीनि कर्माण्यारभेरन् । तत्र प्रथमं तानि तानि पात्राणि ग्रहचमसादीनि तत्तत्स्थानेषु योजयेदध्वर्युः । ततः पक्षिणां प्रबोधात् पूर्वमेव [^३]प्रातरनुवाकाख्यं शस्त्रं होता आरभेत । तदैव च प्रतिप्रस्थात्रा सवनीयहविषां निर्वापः कार्यः । तानि च--[^क] धानाः, करम्भः, परिवापः, पुरोडाशः, पयस्या इति पञ्च । तेषाम् , इन्द्रो हरिवान् , इन्द्रः पूषण्वान् , सरस्वती भारती, इन्द्रः, मित्रावरुणौ इति क्रमेण देवताः । सरस्वत्यादीनां त्रयाणामिव हरिपूष्णोरपि स्वातन्त्र्येण देवतात्वमिच्छति कात्यायनः । ततो दधिग्रहप्रचारः [^ख] । स चेत्थम् -उदुम्बरवृक्षनिर्मिते उलूखलाकारे चतुष्कोणे पात्रे पूर्वदिनसम्पादितं दधि प्रजापतिदेवतायै गृहीत्वा तस्या एवं जुहुयात् । अतो दधिग्रहे दधि द्रव्यम् , प्रजापतिर्देवता । ततोऽदाभ्यग्रहः । ग्रहं (पात्र) लौकिकेन पयसा दध्ना वा प्रपूर्य पूर्वमुपनह्य रक्षितानां सोमलतावयवानां मध्यात् अंशुत्रयं प्रवृह्य तान् ग्रहोपरि स्थापयित्वा ग्रहं पञ्चकृत्वस्सप्तकृत्वो वा आधूय तं ततो जुहुयात् । अत्र सोमो देवता ।। 
ततोंऽशुग्रहः । तत्र एकग्रहपर्याप्तं सोमं गृहीत्वा पाषाणोपरि निक्षिप्य वसतीवरीभिरद्भिः संसिच्य, अभिषुत्य ग्रावभिः, तस्मिन्नेव अदाभ्यग्रहपात्रे गृहीत्वा जुहुयात् । प्रजापतिर्देवता । अंश्वदाम्यग्रहयोरेकमेव पात्रम् । ततस्तत्पात्रेण सह सदः प्रविश्य तत्र तद्गतसोमरसं भक्षयित्वा पात्रं खरे सादयेत् ॥ 

[^क]: भ्रष्टयवा धानाः । आज्यमिश्रिता यवसक्तवः करम्भः । लाजाः परिवापः । पयस्या आमिक्षा ।। 
[^ख]: दध्यदाभ्यांशुग्रहाः कात्यायनीयानां न विहिताः । 
[^१]: See. कात्या. श्रौ. ९. १. १. 
[^२]: आप, श्रौ. १२. १. १. also बौधा. श्रौ. ७. १. 
[^३]: आश्व. श्रौ. ४, १३. ६, ७. 

 
[[६८]]
तत उपांशुग्रहः । तत्र क्रीतं, वस्त्र उपनद्य स्थापितं सोममवमुच्य सर्वं गृहीत्वा, द्विधा विभज्य प्रातस्सवनार्थं भूयांसं माध्यन्दिनसवनाय अल्पीयांसं च तं कृत्वा, प्रातस्सवनार्थात् सोमात् एकग्रहपर्याप्तं सोमं गृहीत्वा होतृचमसेऽवधाय, वसतीवरीजलेन आसिच्य ग्रावभिः पिष्ट्वा रसं निष्पीड्य तमञ्जलिना गृहीत्वा अध्वर्युरुपांशुपाने आनयेत् । एवं वारत्रयं कृत्वा रसपूर्णं ग्रहमादाय यथावज्जुहुयात् । अयमधाराग्रहः । प्राणोऽत्र देवता। इतः सर्वे अन्तर्यामप्रभृतयो ध्रुवान्ता धाराग्रहाः । धारातो ग्रहीतव्याः । तदर्थमृत्विग्भिस्सोमाभिषवःकर्तव्यः । सोऽयं महाभिषव उच्यते ॥ 

## महाभिषवः
 तत्र अभिषवस्थानेऽध्वर्युगणगतास्सर्वे उपविशेयुः । तत्र पुरस्तादध्वर्युरुपविशेत् प्रत्यङ्मुखः । दक्षिणतः प्रतिप्रस्थातोदङ्मुखः । पश्चाद्धोता प्राङ्मुखः । उत्तरत उन्नेता दक्षिणामुखः । एवमभिषवार्थं ग्राव्णस्समन्तादुपविश्य तदुपरि सोमं निक्षिप्य, वसतीवरीजलमासिच्य पिष्ट्वा  दक्षिणहस्तेनाभिषुणुयुः । एवं वारत्रयं कृत्वा, पिष्टान् सोमांशून् [^क] आधवनीये मृत्पात्रे निक्षिप्य, प्रपीड्य, रसं निष्कास्य, तं पात्रान्तरे कृत्वा, ऋजीर्षं [^ख] प्राव्णां पुरतः प्रक्षिपेयुः । तेषां तत् घास(भक्ष)स्थानीयं भवति । ततस्सोमक्रयकाले सुरक्ष्यस्थापितैरजलोमभिः प्रादेशमात्री नाभिं कृत्वा (गोवत्सनाभिवत्) पवित्राख्यस्य सोमशोधकस्य वस्त्रखण्डस्य मध्ये तामवालम्ब्य, तत् वासःखण्डं सनाभिं द्रोणकलशाख्यस्य पात्रस्योपरि वितत्य धारयेयुरुद्गातारः। तदोन्नेता आधवनीयादुदचनेन सोमरसं गृहीत्वा होतृचमसे निनयेत् यथा द्रोणकलशोपरि वितते पवित्राख्ये वस्त्रखण्डे रसः पतेत् । ततस्त्रवन्त्या धाराया अध्वर्युरन्तर्यामपात्रे अतर्याम  ग्रहं गृहीत्वा सशेषं हुत्वा, सशेषमेव आग्रयणस्थाल्यां सम्पातमवनीय, सशेषं ग्रहं खरे सादयेत् । इन्द्रो देवता । दधिग्रहाद्यन्तर्यामान्तानां ग्रहाणां ग्रहणानन्तरमेव होमः । नैन्द्रवायवादिवत् गृहीत्वा खरे सादनम् ।। 

## ऐन्द्रवायवादिग्रहाः
 ततः परं पूर्वोक्तप्रकारेणैव ऐन्द्रवायवं धारातो गृहीत्वा पवित्रदशया ग्रहस्य बहिर्भागं प्रमृज्य खरे सादयेत् । एवं मैत्रावरुणं, शुक्रं, मन्थिनं,
 
[^क]: खण्डिता: सोमलताः प्रादेशमात्रा अंशव उच्यन्ते । 
[^ख]: गृहीतसारो नीरसस्तृणांश ऋजीषमित्युच्यते । 


[[६९]]

 आग्रयणं, त्रीनतिग्राह्यान् (आग्नेयं, ऐन्ंद्र, सौर्यं) उक्थ्यं, ध्रुवं चेति यथाक्रमं गृहीत्वा खरे सादयेत् । [^क]ध्रुवग्रहग्रहणानन्तरं धारां विरमयेत् । ततो हविर्धानमण्डपात् बहिष्पवमानस्तोत्रकरणाय पञ्च ऋत्विजः परस्परं समन्वारब्धाः प्रसर्पयुः ॥ 

 ## प्रसर्पणम्
  तत्र प्रथमोऽध्वर्युः, ततः प्रस्तोता, ततः प्रतिहर्ता, तत उद्गाता, ततो ब्रह्मा, ततो यजमानः इत्येवं क्रमेणैकस्य पृष्ठतः, अपरस्तदीयं कच्छं धृत्वा गच्छेत् । एवमेव इमे चात्वालदेशं गत्वा तत्रोपविष्टा अनन्तरं कच्छं पूर्वगृहीतं विसृजेयुः । मध्ये विसर्गे प्रायश्चित्तं विहितम् । तत्र गत्वा उद्गाता, प्रस्तोता, प्रतिहर्ता इति त्रयः सामवेदीया ऋत्विजः बहिष्पवमानेन स्तुवीरन् । अध्वर्य्वादयस्तत्रोपविष्टा भवेयुः । तदिदं बहिष्पवमानस्तोत्रं पापशोधकत्वात् पावनम् । अनेनैव शोधितावश्विनौ यज्ञार्हावभूताम् । समाप्ते स्तोत्रे आग्नीध्रेण धिष्ण्येषु प्रज्वालितेषु अध्वर्युराश्विनं ग्रहं द्रोणकलशाद्गृहीत्वा खरे सादयेत् । ततः सवनीयपशोरुपाकरणादि वपायागान्तं कृत्वा प्रातस्सवनाय अध्वर्युब्रह्मयजमानसदस्याः सदः प्रविश्य, तत्रस्था एव ग्रहचमसादिकानि पात्रााणि द्रव्याणि चोपतिष्ठेरन् । ततो ब्रह्मा यजमानश्च सर्वाणि तानि तैस्तैर्मन्त्रैरुपस्थाय, उत्तरेण हविर्धानं गत्वा पूर्वया द्वारा सदः प्रविश्य स्वस्वस्थान उपविशेताम् । उपवेशनमिष्टयादिवदेव । ततः[^क] सवनीयहविषां  [^ग]प्रचारः" ।। 

## धाराग्रहप्रचारः
 तत्कर्म स्विष्टकृदन्तमनुष्ठाय, अध्वर्युरैन्द्रवायवमैत्रावरुणाश्विनान् त्रीन् ग्रहान् प्रचरेत् । तत्राध्वर्युणा होमार्थमैन्द्रवायवे गृहीते प्रतिप्रस्थाता आदित्यपात्रे द्रोणकलशादैन्द्रवायवप्रतिनिग्राह्यं गृहीत्वा तेनैव सह हुत्वा परस्पररसनिषेचनानन्तरं आदित्यस्थाल्यां सम्पातमवनयेत् । अध्वर्युः स्वं पात्रं होत्रे दद्यात् । एवमेवोत्तरयोर्ग्रहयोरनुष्ठानम् , आदित्यस्थाल्यां सम्पातावनयनं च । तत उन्नेताः, अध्वर्युणा प्रेषितः 

[^क]: ध्रुवग्रहस्य तृतीयसवन एव विनियोगः । न पूर्वयोः सवनयोः । 
[^ख]: सवनीयहवींषि ६७ पृष्ठ उक्तानि । 
[^ग]: प्रचारः साङ्गानुष्ठानम् । 


[[७०]]

अच्छावाकचमसं वर्जयित्वा अन्यान् नव [^क] चमसान् , सदस्यपक्षे दशचमसान् प्रपूरयेत् । तत्र परिप्लवया द्रोणकलशात् सोमरसमास्राव्य ततः पूतभृन्नाम्नः कलशात् सोमरसमादाय चमसान् प्रपूर्य, पुनर्द्रोणकलशात् गृहीत्वा चमसेष्वास्रावयेत् । प्रथमस्रावणमुपस्तरणस्थानीयम् , द्वितीयमभिधारणस्थानीयम् । एवमेव सर्वेषामुन्नयनं (पूरणं) कर्तव्यम् ॥ 

## शुक्रामन्थिग्रहप्रचारः 

एवं चमसेषून्नीतेषु, अध्वर्युः शुक्रपात्रं, प्रतिप्रस्थाता च मन्थिपात्रमादाय ससोमरसं हविर्धानमण्डपस्य पूर्वद्वारि परस्पराभिमुखौ तिष्ठन्तौ स्वं स्वं ग्रहं अरत्रिं वा परस्परं संधाय यावन्तो मन्त्रास्तावत्कृत्वः, आहवनीयस्य पुरतो गत्वा पश्चिमाभिमुखौ ग्रहहोमार्थं सञ्जौ भवेताम् । तस्मिन्नेव काले नव चमसाध्वर्यवः तं तं चमसमादाय आहवनीयदेशं गत्वा, प्राङ्मुखा होमार्थमुद्यता भवेयुः । तत [^ख] आश्रावणप्रत्याश्रावणाद्यनन्तरमध्वर्युणा प्रैषे दत्ते होतृब्रह्मोद्भातृयजमानानां, सदस्यपक्षे तस्य च ये चमसाध्वर्यवस्ते होत्रा वषट्कारे अनुवषट्कारे च कृते तं तं चमसं द्विर्हुत्वा अध्वर्युणा प्रेषिताः सदः प्रतिभक्षार्थं चमसान् हरेयुः । अवशिष्टा मैत्रावरुणब्राह्मणाच्छंसिपोतृनेष्ट्राग्नीध्राणां ये चमसाध्वर्यवः ते होतुः प्रथमवषट्कार एव सकृद्धत्वा प्रत्यावृत्य पुनर्द्रोणकलशादेव स्वं स्वं चमसमापूर्य, आहवनीयं प्रति होमार्थं नयेयुः । होतुः प्रथमवषट्कार एव अध्वर्युप्रतिप्रस्थातारौ स्वं स्वं ग्रहं जुहुयाताम् । शुक्रामन्थिग्रहयोश्चमसानां प्रथमहुतानां च परमात्मरूपी इन्द्रो देवता । अनुवषट्कारेषु सर्वत्राग्निरेव स्विष्टकृद्देवता । ततोऽध्वर्युः सशेषं शुकपात्रमायतने सादयेत् । प्रतिप्रस्थाता तु मन्थिनः संस्रावहोमम् , आहवनीयस्योत्तरभागाद्गृहीत्वा बहिस्स्थापितेऽङ्गारे जुहुयात् । तस्य रुद्रो देवता । पूर्वं चमसमापूर्य आहवनीयदेशं प्रति गतेषु चमसाध्वर्युषु मध्ये मैत्रावरुणचमसाध्वर्युः स्वं चमसमध्वर्युहस्ते दद्यात् । स मैत्रावरुणं प्रेषयेत् । आश्रावणाद्यनन्तरं 

[^क]: १. होता, २. ब्रह्मा, ३. उद्गाता, ४. यजमानः, ५. मैत्रावरुणः, ६. ब्राह्मणाच्छंसी, ७. पोता, ८. नेष्टा, ९. आग्नीध्रः, एतेषां नवानामृविजां नव चमसाः। 
[^ख]: शुक्रग्रहप्रभृत्येव आश्रावणादि । शुक्रग्रहे पुरोऽनुवाक्या नास्ति । केवलं याज्यैव । एवं शस्त्रवत्सु केवलं याज्यैव न पुरोऽनुवाक्येति ज्ञेयम् । 




[[७१]]
याज्यायां तेन पठितायाम् अध्वर्युस्तं चमसं जुहुयात् । तत्र मित्रावरुणौ देवता । एवमेवोत्तरेषां चमसानां तस्मात्तस्माच्चमसाध्वर्योर्ग्रहणम् , तेन तेनर्त्विजा याज्यादौ पठितेऽध्वर्युणा होमश्चेत्यवगन्तव्यम् ।। 

## चमसदेवताः 
तत्र ब्राह्मणाच्छंसिचमसे इन्द्रः, पोत्रीये मरुतः, नेष्ट्रीये त्वष्टा, आग्नीध्रीये चाग्निरिति देवताः । अनुवषट्कारहोमश्च सर्वत्रास्ति । तत्राग्निः स्विष्टकृद्देवता ।। 

## चमसभक्षणम्
 एवमध्वर्युः चमसान् हुत्वा तं तं चमसं तस्मै तस्मै चमसाध्वर्यवे प्रयच्छति । ते भक्षार्थं तान् सदः प्रति नयेयुः । तत्र ये यत्र भक्षणाधिकारिणः ते परस्परमाज्ञाप्य भक्षयेयुः [^क] (पिबेयुः) सर्वत्र वषट्कर्ता प्रथमं भक्षयेत् । भक्षणोपयुक्तानां पात्राणां मार्जालीये प्रक्षालनं कर्तव्यम् । ततः ऋत्विजः पाशुकान् पौरोडाशिकांश्च हविश्शेषान् आग्नीध्रीये भक्षयेयुः । ततश्चमसान् प्रपूर्य आयतने सादयेयुः । अत्र चमसेषु ग्रहेषु वा भक्षणेऽधिकारः अधोनिर्दिष्टकारणैः भवति  
१ यो यत्र वषट्करोति । 
२ यो वा होममभिषवं चेत्युभौ करोति । 
३ यन्नाम्ना चमसो व्यवह्रियते । 
यजमानपत्न्यास्तु न कस्यापि हविषो भक्षणम् । ततोऽच्छावाकचमसाध्वर्युः तदीयं चमसम् इतरचमसवदेव आपूर्य अध्वर्यवे दद्यात् । स च आश्रावणादिकं यथावदनुष्ठाय तं चमसं हुत्वा सशेषं भक्षणाय अच्छावाकाय दद्यात् । स त्वध्वर्युमनुज्ञाप्य भक्षयेत् । न तेन सह अध्वर्युर्भक्षयेत् ।। 
ततः पात्रमापूर्य आसाद्य [^ख] ऋतुग्रहप्रचारमारभेत[^१] । तत्रोभयतोमुखं पात्रद्वयं भवति । अध्वर्युप्रतिप्रस्थातारौ कर्तारौ । ताभ्यामेव पर्यायेण 


[^क]: नात्र यजमानस्य भक्षणम् । [ख]: वसन्तादयः ऋतवो यत्र देवताः त ऋतुग्रहाः । 
[^१]: आप. श्रौ. १२. २६. ८. बौधा. श्रौ. ७, १६, कात्या. श्रौ. ९. १३. १-२७. 

[[७२]]

 होमाः कार्याः । तत्र प्रथमम् अध्वर्युप्रतिप्रस्थातारौ प्रथमद्वितीयग्रहौ युगपद्गृह्णीयाताम् । परिप्लवया द्रोणकलशादध्वर्युः पात्रान्तरेण तस्मादेव प्रतिप्रस्थाता । एवं गृहीत्वा निष्क्रम्य हविर्धानमण्डपस्य द्वार्येव तिष्ठेत् प्रतिप्रस्थाता । अध्वर्युराहवनीयदेशं गत्वा आश्रावणादिपूर्वकं सशेषं हुत्वा तत्रैव (पूर्वशेषविशिष्ट एव पात्रे) ग्रहान्तरं ग्रहीतुं यदा मण्डपद्वार्यागच्छति तदा प्रतिप्रस्थाता निर्गत्य आहवनीयं गत्वा आश्रावणादिपूर्वकं स्वं ग्रहं सशेषं जुहुयात् । एवं स यदा मण्डपान्तः प्रविविक्षति तदा अध्वर्युस्सग्रहो निष्कामेद्धोमकरणाय । एवमेकस्य निष्क्रमणकालेऽन्यस्य प्रवेशः, तत्प्रवेशकालेऽन्यस्य निष्क्रमणम् , एवं रीत्या ग्रहणहोमा अनुष्ठेयाः । अन्तिमयोस्तु ग्रहयोः सहैव ग्रहणम् । गृहीत्वा, उभावपि निष्क्रम्य, मण्डपस्य द्वारि तिष्ठेताम् । ततः अध्वर्युराहवनीयदेशं गत्वा यथावज्जुहुयात् । ततः प्रतिप्रस्थाता गत्वा तथैव कुर्यात् । अत्र द्वादश ऋतुग्रहाः । द्वे एव तु पात्रे । ताभ्यामेव पर्यायेण ग्रहणम् । तत्र 
१ इन्द्रः, मधुः, 
७ द्रविणोदाः, इषः,
 २ मरुतः, माधवः, 
८ द्रविणोदाः, ऊर्जः,
 ३ त्वष्टा, शुक्रः, 
९ द्रविणोदाः, सहः, 
४ अग्निः, शुचिः, 
१० द्रविणोदाः, सहस्यः 
५ इन्द्रः, नभः, 
११ अश्विनौ, तपः, 
६ मित्रावरुणौ, नभस्यः, 
१२ अग्निर्गृहपतिः, तपस्यः 
इति क्रमेण देवताः । एकैकस्य द्वे द्वे देवते । ततो भक्षणम् । तदध्वर्युप्रतिप्रस्थात्रोर्द्वयोरेव होत्रकैस्सह । भक्षिताः ग्रहाः चमसाश्च सर्वे अप्रक्षालिता एव पुनस्सोमरसेन पूरणीयाः । अत्र भक्षणात्पूर्वं होमानन्तरमध्वर्युः स्वपात्रस्थसोमस्य कञ्चिदंशं प्रतिप्रस्थातृपात्रे  स्रावयेत् । एवं प्रतिप्रस्थाता अध्वर्युपात्रे स्रावयेत् । ततोऽध्वर्युस्तस्मिन्नेव पात्रे सरसे ऐन्द्राग्नं ग्रहं गृहीत्वा खरे सादयेत् । अनन्तरं प्रतिप्रस्थाता स्वपात्रस्थं सोमं भक्षणार्थं नयेत् । तदनन्तरमेव भक्षः । भक्षितं पात्रं प्रक्षाल्य तद्धस्त, आदाय, अध्वर्युः शस्त्रप्रतिगरार्थं सदो मण्टपद्वारं गत्वा तत्र तिष्ठेत् ॥ 

## शस्त्रपाठप्रतिगरादि  
तदानीं होता स्वधिष्ण्यस्य समीपे पश्चात् प्राङ्मुख उपविष्ट आज्याख्यं शस्त्रमारभेत । होत्रा शस्त्रे पठ्यमानेऽध्वर्युः प्रतिगरं पठेत् । 


[[७३]]
 तत्र शस्त्रारम्भे-“अध्वर्योः शोंसावो३म्" इति होत्रोच्यमाने "शोंसामोद इव" इति प्रतिगरं ब्रूयात् । तत्तद्दृचोऽन्ते यदा सप्लुतं प्रणवमुच्चारयति होता तदा “ओं मो३थामोद इव" इति प्रतिगृणीयात् । यदाऽर्धर्चेऽवस्यति होता तदा “ओथामोद इव" इति प्रतिगरं ब्रूयात् । शस्त्रसमाप्तौ “ओ३म्" इत्येत्र प्रतिगृणीयादध्वर्युः । होता यदा यदा शस्त्राणि पठति तदा तदा तस्य प्रोत्साहनार्थम् अध्वर्यो: विशिष्टशब्दोच्चारणं प्रतिगर इत्युच्यते । सः "ओथामोद इव" इत्यादिर्द्रष्टव्यः । तत्र बहिष्पवमाने पूर्वं स्तुते एव आज्यादिशस्त्राणीदानीं पठनीयानि । तत्र प्रथममाज्यशस्त्रम् ॥ 

## नाराशंसहोमः 

होत्रा आज्यशस्त्रे समापिते सत्यध्वर्युः पूर्वगृहीतस्थापितमैन्द्रामग्रहं हस्तेनादद्यात् । तस्मिन्नेव चमसाध्वर्यवश्वमसानाददीरन् । ततोऽध्वर्युराश्रावणादि कृत्वा होत्रा याज्यान्ते वषट्कार उक्ते ग्रहमग्नौ सशेषं जुहुयात् । तदा चमसाध्वर्यवः स्वांश्चमसान् प्रकम्पयेयुः यथा पात्र(चमस)स्थसोमबिन्दुराहवनीये पतेत् । तत्र ग्रहहोमे इन्द्राग्नी देवता । चमसेषु ऊमाः पितरो देवता । ततो ग्रहस्य चमसानां च सशेषाणां यथावद्भक्षणम् । पुनरप्याप्यायनं खरे सादनं च । इदानीमेषां चमसानां "नाराशंस"संज्ञा । अत्र चमसानां होमकाले आहवनीयस्योपरि कम्पनमात्रम् , न तु यथावद्धोमः । ततो वैश्वदेवाख्यं ग्रहं शुक्रग्रहोपयुक्ते पात्रे गृहीत्वा प्रथमाज्यस्तोत्रार्थम् उद्गातृगणं प्रेरयेत् । तेन स्तोत्रे समापिते शस्त्रपाठार्थं होतारं प्रेष्य तत्पुरस्तात्तिष्ठन् प्रतिगरं पठेत् ।[^१]तदिदं “प्रउगशस्त्रम्" इत्युच्यते । तत्समाप्तौ पूर्ववत् ग्रहस्य होमः । चमसानामनुकम्पनमाहवनीयस्योपरि । एतेषामपि नाराशंससंज्ञा । अत्र ग्रहे विश्वे देवा देवताः । चमसेषु ऊमाः पितरः । ततो ग्रहचमसानां भक्षणम् । पूर्वं चमसास्सावशेषा एव भक्षयितव्याः । इदानीं निरवशेषतयेति विशेषः ॥ 
१. चत्वार्याज्यशस्त्राणि, एकं प्रउगशस्त्रमिति पञ्च शस्त्राणि माध्यन्दिनसवने । तत्र प्रथमस्याज्यशस्त्रस्य प्रउगशस्त्रस्य च कर्ता होता । द्वितीयादीनां त्रयाणामाज्यशस्त्राणां मैत्रावरुणः, ब्राह्मणाच्छंसी, अच्छावाक इति क्रमेण कर्तारः (शंसितारः) इति विवेकः। 
10 


[[७४]] 
## उक्थ्यग्रहप्रचारः 
ततस्तान् प्रक्षाल्य खरे [^१]स्थापयित्वा उक्थ्यस्थालीतस्तृतीयं भागमुक्थ्यपात्रे गृहीत्वा खरे सादयित्वा चमसांश्च पूरयित्वा द्वितीयाज्यस्तोत्रकरणायोद्गातृगणं प्रेरयेत् । तेन स्तुते स्तोत्रे, मैत्रावरुणं शस्त्रार्थं प्रेष्य तेन शस्त्रे पठ्यमाने पूर्ववत्प्रतिगीर्य शस्त्रे समाप्ते पूर्ववदेव होमं, सर्वभक्षणं, प्रक्षालनं, खरे सादनं च कर्तव्यम् । अयमुक्थ्यप्रथमपर्यायः । ततः पूर्ववदेवोक्थ्यस्थालीतस्तृतीयांशस्य ग्रहणम् , उक्थ्यपात्रे चमसानां पूरणम् , तृतीयाज्यस्तोत्राय प्रवर्तनमुद्गातृगणस्य, तत्समाप्तौ शस्त्रार्थं ब्राह्मणाच्छंसिनः प्रेरणम् , तत्प्रतिगरः, ततो होमः, भक्षणं च ग्रहचमसानाम् , प्रक्षालितानां खरे सादनं चेति । अयं द्वितीयः पर्याय उक्थ्यस्य । अत्र ग्रहस्य चमसानां च मित्रावरुणौ देवता । एवमेव तृतीयपर्यायोऽपि । तृतीयपर्याये उक्थ्यस्थालीतस्सर्वस्यापि निरवशेषस्य सोमरसस्य ग्रहणमिति विशेषः । अत्रेन्द्राग्नी देवता । शस्त्रकर्ता अच्छावाकः । अनयोर्द्वितीयतृतीयपर्याययोः ग्रहग्रहणशस्त्रप्रतिगरग्रहहोमेषु कर्ता प्रतिप्रस्थाता । भक्षणान्ते सवनसंस्थाहुतिं हुत्वा आरम्भकाले येन मार्गेण विहारं प्रविष्टास्तेनैव ऋत्विजो बहिर्निर्गच्छेयुः ॥ 
॥ एतावता प्रातस्सवनं समाप्तम् ॥ 

## अथ माध्यन्दिनं   सवनम्[^२]

 [^क] तत्र भगवति भास्वति नभसो मध्यं गते विहारं प्रविश्य माध्यन्दिनसवनकर्म आरभेरन् सयजमाना ऋत्विजः । तत्र प्रथमं महाभिषवः । सोमस्य बन्धनं विस्रस्य, बन्धनवस्त्रं ग्रावस्तुते दत्त्वा, महाभिषवमारभेरन् । तं प्रातस्सवनवदेवर्त्विजो दिगुपदेशनादिपूर्वकं यथावत्कुर्युः । अभिषवे समाप्ते प्रातस्सवनवदेव सवनीयहविर्निर्वापादिक-
 
[^क]: आदौ लोकद्वारसाम्नो गानं कर्तव्यम् । तच्च यजमानेनाग्नीध्रीयाग्निसमीपे तस्मिन्नेव च होमः कर्तव्यः । 
[^१]: See. आप. श्रौ. १२. २८. ११. बौधा. श्रौ. ७. १७ का. श्रौ. ९.१४.८. 
[^२]: See. आप. श्रौ. १३. १. बौधा. श्रौ. ८. १. कात्या. श्रौ. १०. १. 

 
[[७५]]

 मामिक्षातद्व्यापारवर्जं कृत्वा सोमरसग्रहणोपयोगिव्यापारेऽभिषुतसोमपावनपूर्वकधारास्रावणादावारब्धे तस्या धाराया अध्वर्युः ग्रहान् गृह्णीयात् । अत्रैन्द्रवायवादयो द्विदेवत्यग्रहा न विद्यन्ते । एवमृतुग्रहा द्वादश-दधिग्रहाश्च नानुष्ठेयाः । शुक्रः, मन्थी, आग्रयणः, उक्थ्यास्त्रयः, [^क]मरुत्वतीयौ इत्येतावन्त एव ग्रहाः । ते च धाराया ग्राह्याः । ग्रहणासादनादिव्यापारेष्वनुष्ठितेषु अध्वर्युः, प्रस्तोता, प्रतिहर्ता, उद्गाता, ब्रह्मा, यजमान इति क्रमशः पूर्वपूर्वस्य परः परः कच्छं धृत्वा बहिष्पवमानवदेव माध्यन्दिनपवमानस्तोत्रकरणाय सदोनामकं मण्डपं प्रसर्पेयुः । सर्वेषु प्रसर्पकेषूपविष्टेष्वेव कच्छविसर्जनं कर्तव्यम् । ततो माध्यन्दिनपवमानस्तोत्रकरणाय अध्वर्युरुद्गातृगणं प्रेरयेत् । समाप्ते स्तोत्रे दधिधर्मयागः, तद्धविर्भक्षणं च । ततस्सवनीयहविषां प्रचार इडाभक्षणान्तः । तदनन्तरं चमसानामुन्नयनं कर्तव्यम् । अत्राच्छावाकचमसमप्यन्ते [^ख]उन्नयेद्दशमतया । प्रातस्सवने पूर्वं नवैव चमसा आसन् । अत्र त्वयमधिको दशम इति ज्ञेयम् । पूरितानां तेषां शुक्रामन्थिभ्यां ग्रहाभ्यां सह प्रातस्सवनवदेव प्रचारो भक्षणान्तः । पात्रसादनं च । सवनीयहविषामपि तदैव भक्षणं तत्सम्बन्धिनामृत्विजाम् ॥ 

## दक्षिणादानम् 
तत ऋत्विग्भ्यो [^१]दक्षिणादानम् । या दक्षिणा सङ्कल्पकाले सङ्कल्पिता तां दद्यात् । सा च-गावः, अश्वः, अश्वतरः, गर्दभाः, अजाः, अवयः, तिलमाषव्रीहियवाः-इत्येवंरूपा । तत्र गावः द्वादशोत्तरं शतं (११२) देयाः । एकोऽश्वः, गर्दभाजावयः त्रयस्त्रयः व्रीह्यादीनामेकैकद्रव्यस्य प्रस्थत्रयम् इति परिमाणं सङ्ख्या च निर्णीते शास्त्रे । सत्यां 


[^क]: तत्र द्वौ मरुत्वतीयग्रहौ । अध्वर्योरेकः, प्रतिप्रस्थातुरेकः । द्वावपि स्वं स्वं ग्रहं क्रमेण धारातो गृहीत्वा आयतने सादयेताम् । 
 [^ख]: प्रातस्सवने प्रथमतश्चमसोन्नयनकाले नव चमसाः । शुक्रामन्थिग्रहचमसप्रचारानन्तरमच्छावाकचमसश्च प्रचारितः । अत्र दशापि सहैवेति बोध्यम् । 
[^१]: See. आप. श्रौ. १३. ५, ६. १-१३. बौधा. श्रौ. ८.५, का. श्रौ. १०. २. ८-३६.
 
 
[[७६]]

शक्तौ गजवासोहिरण्यादीनामपि दक्षिणात्वेन दानमुक्तम् । अशक्तौ शतं गावः ततो न्यूना वा त्रितयपर्यन्तं वा अन्तत उक्तम् । ता विभज्य देयाः ॥ 

## दक्षिणाविभागः
 विभागश्चेत्थम्-देयत्वेन प्रतिज्ञातां समग्रां दक्षिणां प्रथमतः समशश्चतुर्धा विभज्य एकैकस्मा ऋत्विग्गणायैकैकं भागं कल्पयेत् । तमपि भागं समाख्यानुसारेण विभज्य तेभ्यो दद्यात् । तद्यथा- यदि समग्रा दक्षिणा सहस्रं रूप्यकाणि तदा तानि चतुर्धा विभज्य एकैकस्य गणस्य सार्धद्विशतं कल्पयेत् । तं पञ्चविंशतिधा कृत्वा अध्वर्यवे द्वादशांशान् , तदनन्तराय प्रतिप्रस्थात्रे षडंशान् , तदनन्तराय नेष्ट्रे चतुरोंऽशान् , तदनन्तराय उन्नेत्रे त्रीनंशांश्च दद्यात् । एवं च प्रथमस्यर्त्विजो यद्दीयते तदर्धं द्वितीयस्य, प्रथमतृतीयांशोऽनन्तरस्य तृतीयस्य, प्रथमचतुर्थांशः तदनन्तरस्य चतुर्थस्येति फलितम् । एवमेव गणान्तरेऽपि विभागः ।। 
तदिदं स्पष्टीक्रियते-क्रतोस्समग्रदक्षिणा सहस्रम् । तत्रैकस्य गणस्य सार्धं द्विशतम् । तस्य पञ्चविंशतिधा विभागे कृते एकैकस्य भागस्य दश रूप्यकाणि । तत्र द्वादश भागाः विंशत्युत्तरं शतमध्वर्यवे देयाः । षड्भागाः षष्टिः प्रतिप्रस्थात्रे दातव्याः । चत्वारो भागाः नेष्ट्रे चत्वारिंशद्देयाः । त्रयो  भागास्त्रिंशत् उन्नेत्रे । एवमेव त्रिष्वप्यन्येषु गणेषु दानम् ।। 
अध्वर्युगणः 	रू	ब्रह्मगणः 	रू	होतृगणः	रू	 उद्गातृगणः	 रू
अध्वर्युः	१२० 	ब्रह्मा 		१२० 	होता 		१२०	उद्गाता 		१२० 
प्रतिप्रस्थाता	६० 	ब्राह्मणाच्छंसी ६० 	मैत्रावरुणः 	६० 	प्रस्तोता 	६० 
नेष्टा		 ४० 	आग्नीध्रः 	४० 	अच्छावाकः 	४० 	प्रतिहर्ता	 ४० 
उन्नेता 	३० 	पोता 		३० 	ग्रावस्तुत् 	३० 	सुब्रह्मण्यः 	३०
मिलित्वा-	२५० 			२५० 			२५०			२५०
 एवं सहस्रम् १००० ॥ 




[[७७]]

एतदतिरिक्ततया यजमानः स्वान्यङ्गान्यपि चक्षुःश्रोत्रमनः प्रभृतीनि [^१]वाचैव दत्त्वा ततस्तत्तदुचितमूल्यार्पणेन तानि पुनः प्राप्नुयात् । ततश्चमसाध्वर्युभ्यः, कस्मैचिदत्रिगोत्रोत्पन्नाय, सदसि स्थितेभ्यो दक्षिणार्हेभ्यो द्रष्टृभ्यश्च यथाशक्ति दक्षिणां दद्यात् । गवादीनां साक्षादेव दाने तान्यविभज्यैवर्त्विजः पूर्वं प्रतिगृह्य वेदेरुत्तरभागं नीत्वा तत्र यथोचितमूल्यद्वारा विभजेरन् । 

## मरुत्वतीयग्रहप्रचारः 

ततो दीक्षासमये गृहीतं कृष्णविषाणं यजमानश्चात्वाले प्रास्येत् । ततोऽध्वर्युराग्नीध्रीयेऽग्नौ वैश्वकर्मणाख्यान् पञ्चहोमान् जुहुयात् । ततोऽध्वर्युः प्रतिप्रस्थाता च पूर्वं गृहीतासादितौ [^२]मरुत्वतीयग्रहावादाय, प्रैषादिकं कृत्वा आहवनीये [^क]हुत्वा परस्परं स्वस्वपात्रस्थं सोमरसं विक्षारयेताम् । तस्य भक्षणमकृत्वैवाध्वर्युः स्वपात्रे तृतीयं मरुत्वतीयं गृहीत्वा तमायतने यदा आसादयति तदा प्रतिप्रस्थाता स्वपात्रं भक्षणाय नयेत् । ततो द्वाविमौ भक्षयेताम् । ततश्च मरुत्वतीयशस्त्रार्थं होतारं प्रेष्य तेन तस्मिञ्छस्यमानेऽध्वर्युः पात्रेणैव सह प्रतिगृणीयात् । शस्त्रे परिसमाप्तेऽध्वर्युः मरुत्वतीयं तृतीयं ग्रहमादाय चमसाध्वर्यवश्च चमसानादाय आहवनीयं गत्वा आश्रावणादौ कृते ग्रहं चमसांश्च जुहुयादनुकम्पयेयुश्च यथाक्रमम् । यथा सोमबिन्दवः आहवनीये पतेयुस्तथा प्रकम्पनं कर्तव्यम् । यतो होमस्थानीयं तत् । तत्र ग्रहे देवता इन्द्रो मरुत्वान् । चमसेषु ऊर्वाः पितरः । चमसा इम इदानीं नाराशंसा इत्युच्यन्ते । ततो ग्रहचमसानां भक्षः । ततश्चमसेषु पुनरापूर्य आयतने स्थापितेष्वर्ध्वयुर्यस्मिन् पात्रे शुक्रग्रहो गृहीतस्तस्मिन् पात्रे माहेन्द्रं ग्रहं गृहीत्वा खरे सादयित्वा माहेन्द्रसंज्ञकस्य प्रथमपृष्ठस्तोत्रस्य प्रैषमुद्गातृभ्यो दद्यात् । तैः स्तोत्रे समापिते निष्केवल्यशस्त्रार्थं होत्रे प्रैषं दत्त्वा होत्रा शस्त्रे पठ्यमाने प्रतिगरं गृणंस्तिष्ठेत् । समाप्ते शस्त्रे मरुत्वतीयग्रहवन्माहेन्द्रग्रहस्य होमः । चमसानां तदीयचमसवदेवानुप्रकम्पनम् । तस्मिन्नेव समयेऽतिग्राह्यसंज्ञकानां ग्रहाणामपि होमः कर्तव्यः । तत्र आग्नेयं प्रतिप्रस्थाता, ऐन्द्रं 

[^क]: अत्र पुरोऽनुवाक्या अस्ति । 
[^१]: आप. श्रौ. १३. ६. १-७. २. आप. श्रौ. १३. ८. १-१०. 


[[७८]]

नेष्टा, सौर्यमुन्नेता च गृहीत्वा माहेन्द्रग्रहमनुजुहुयुः । ग्रहे महेन्द्रो देवता। चमसेषु ऊर्वाः पितरः । अतिग्राह्येषु अग्निः, इन्द्रः, सूर्यश्च क्रमेण देवताः। ततः पूर्ववद्भक्षणम् । खरे पात्राणां सादनं च । ततस्त्रय उक्थ्यविग्रहाः । तेषां प्रातस्सवनवदेव अनुष्ठानम् । तत्र सप्तदशस्तोमकानि त्रीणि पृष्ठस्तोत्राणि । तत्तत्पृष्ठसमाप्त्यनन्तरं मैत्रावरुणः प्रथमे, ब्राह्मणाच्छंसी द्वितीये, अच्छावाकस्तृतीये च स्वं स्वं शस्त्रं शंसेयुः । पूर्वं माहेन्द्रग्रहकाले एकं पृष्ठस्तोत्रम् । आहत्य चत्वारि पृष्ठस्तोत्राणि । माध्यन्दिनपवमानमेकमिति पञ्च स्तोत्राणि माध्यन्दिनसवने । एवं मरुत्वतीयं निष्केवल्यमिति शस्त्रद्वयं होतुः, मैत्रावरुणादीनां त्रीणि इति शस्त्राण्यपि पञ्च । उक्थ्यानामिन्द्रो देवता । ततः सवनसमाप्तिहोमं कृत्वा सर्वर्त्विजो बहिर्निर्गच्छेयुः ।। 
॥ समाप्तं माध्यन्दिनसवनम् ॥ 

## अथ [^१]तृतीयसवनम् 
माध्यन्दिनसवनसमाप्त्यनन्तरं किंचिद्विरम्य सवनमिदमारभेरन् । अस्य "तृतीयसवनम्" इत्येव संज्ञा; न तु सायंसवनमिति । तृतीयसवनमारभमाणास्सर्वे ऋत्विजो विहारं प्रविश्य स्वं स्वं कर्म कर्तुमुद्यता भवेयुः । तदा प्रथमं लोकद्वारसामोत्तरवेदिसमीपे गातव्यं यजमानेन । तद्गत एवाग्नौ होमश्च कर्तव्यस्तेन । ततस्तत्र प्रथममादित्यग्रहो ग्रहीतव्यः । तत्र प्रातस्सवने ऐन्द्रवायवमैत्रावरुणाश्विनग्रहाणां होमानन्तरं तत्तद्ग्रहेष्ववशेषितस्य सोमरसस्य आदित्यस्थाल्यां सम्पातावनयनेन यो रसः स्थापितः, तस्मादादित्यपात्रेण आदित्यग्रहं गृहीत्वा तत्रोपांशुसवनाख्यं ग्रावाणं प्रक्षिप्य तेन तं रसमालोड्य तत्र दधि पयो वा किञ्चित्प्रक्षिप्य ग्रावाणमुत्क्षिप्य खरे पात्रमसादयित्वैव, आश्रावणप्रत्याश्रावणादौ निष्पन्ने तं जुहुयादादित्यग्रहम् । आदित्याः देवता । ततः प्रातस्सवनवन्महाभिषवः कर्तव्यः । तत्र सवनद्वयेऽभिषुतस्य सोमस्य य आत्तसारः [^क]तृणांशः तमेवाभिषुणुयुः । अभिषुत्य पवित्रीकरणकाले मथितं दधि तत्रासिच्य, मेलयित्वा, पूतभृत्यवनीय, पवित्रीकृत्य तस्मादाग्रयणं गृहीत्वा आयतने सादयित्वा धारां विरमयेत् ॥ 

[^क]: गायत्री द्युलोकात् भूलोकं प्रति सोमलतामाहरत् । आनयनसमये स सोमं त्रिधा विभज्य, द्वाभ्यां पद्भयां द्वौ भागौ भागमेकं मुखेन च गृहीत्वा 
[^१]:  आप. श्रौ. १३. ९. १. बौधा, श्रौ. ८. ९. कात्या. श्रौ.१०. ४. ९.
 

[[७९]]
 ## आर्भवपवमानाय प्रसर्पणम् चमसप्रचारश्च 

ततो माध्यन्दिनपवमानवत् आर्भवपवमानस्तोत्रार्थं यजमानसहिताः पञ्चर्त्विजः  प्रसर्पेयुस्सदः प्रति समन्वारब्धाः । ततस्सदसि उद्गातृभिरार्भव पवमानाख्ये स्तोत्रे सप्तदशस्तोमयुते स्तुते धिष्ण्यान प्रज्वलय्य, सवनीयपशोर्हृदयाद्यवदानादीडाभक्षणान्तं कृत्वा, सवनीयहवींषि प्रचर्य, चमसानां प्रचारः कर्तव्यः । तत्र चमसाध्वर्युभिः चमसेषून्नीतेषु स्वयमध्वर्युः होतृचमसं गृहीत्वा इतरांश्चमसान् चमसाध्वर्युभिः ग्राहयित्वा आहवनीयदेशं गत्वा आश्रावणाद्यनन्तरं होत्रा याज्यायां पठितायां चमसाध्वर्युभिः सह सकृद्धुत्वा होत्रकाणां मैत्रावरुण-ब्राह्मणाच्छंसि-पोतृ-नेष्टृ-अच्छावाक-आग्नीध्राणां चमसाध्वर्यून् चमसानां पुनरुन्नयनाय प्रस्थाप्य, अनुवषट्कारकाले स्वयं होतृचमसं, ब्रह्मोद्गातृयजमानचमसान् चमसाध्वर्युद्वारा च हुत्वा, तांश्चमसान् भक्षणार्थं सदः प्रापय्य, उन्नयनार्थं गतेषु चमसेषून्नीय आनीतेषु तान् क्रमशोऽध्वर्युरेव आश्रावणाद्यनन्तरं जुहुयात् ।[^१]तत्र याज्यां होत्रका एव स्वे स्वे चमसे पठेयुः । ततो भक्षणम् । पुनः प्रपूरणं चमसानामायतने सादनं च । ततो हविश्शेपात् पुरोडाशात् किञ्चिद्गृहीत्वा चमसिनः स्वे स्वे चमसे स्वस्वपितृपितामहप्रपितामहानुद्दिश्य प्रक्षिप्य तान् मन्त्रेणोपतिष्ठेरन् ।। 
ततः प्रातस्सवनेऽन्तर्यामग्रहार्थमुपयुक्तेन पात्रेण आग्रयणात् सावित्रं ग्रहं गृहीत्वा आयतनेऽसादयित्वैव आश्रावणादि कृत्वा जुहुयात् ।अत्र सविता देवता । ततस्तस्मिन्नेव सशेषे पात्रे पूतभृतः वैश्वदेवाख्यं ग्रहं गृहीत्वा आयतने सादयित्वा होतुश्शस्त्रपाठार्थं प्रैषमध्वर्युर्दत्त्वा स्वयं प्रतिगृणन् शस्त्रसमाप्तौ वैश्वदेवग्रहमादाय आश्रावणाद्यनन्तरं जुहुयात् । तदानीं चमसाध्वर्यवश्वमसान् प्रकम्पयेयुः । ते नाराशंसाः । अत्र ग्रहे विश्वे देवाः देवता । चमसेषु काव्याः पितरः । ततो भक्षणम् ।। अत्र चमसानां सर्वभक्षणम् ॥

 
आनीतवती । मध्येमार्ग मुखस्थलताया रसमचूपत् । तेन स नीरसस्सञ्जातः । अत एव अद्यापि तृतीयसवने गृहीतरसश्शुष्क एव सोम उपयुज्यते इति कथा । 
See. तै.सं. ६. १. ६. ४. ऐत.ब्रा. ५. २. १३. २-३. शत.ब्रा. ३.२.३. १. 
[^१]: अत्र पुरोऽनुवाक्या अस्ति। 


[[८०]] 
## सौम्यचरुः
 ततः [^१]सौम्यचरुयागः । अनवस्रावितः तण्डुलपक्व ओदनः “चरुः" इत्युच्यते। तं यागमिष्टिकल्पेनानुष्ठाय तत उपांशुपात्रेण प्रातस्सवनोपयुक्तेन पात्नीवताख्यं ग्रहम् आग्रयणस्थालीतो गृहीत्वा अनासाद्यैव आश्रावणाद्यनन्तरं जुहुयात् । अत्र अग्निः पत्नीवान् देवता । ततस्तदीयभक्षणे निर्वर्तिते आधवनीयपात्रस्थं सर्वं सोमरसं पूतभृत्युत्पूय ततस्सर्वांश्चमसांश्चमसाध्वर्युभिरुन्नाय्य यज्ञायज्ञियाख्यमग्निष्टोमस्तोत्रमन्तिमम् उद्गातृभिः प्रारम्भयेत् । स्तोत्रमिदमेकविंशस्तोमकम् । स्तोत्रस्तवनकाले सर्वे तत्सम्बन्धिनः स्वं शिरोऽवकुण्ठयेयुः । स्तोत्रे समाप्ते होता आग्निमारुताख्यमन्तिमं शस्त्रं शंसेत् । अध्वर्युः प्रतिगिरेत् । शस्त्रस्यान्तिमायामृचि शस्यमानायां प्रतिप्रस्थाता प्रातस्सवने चरमगृहीतं ध्रुवग्रहं होतृचमसेऽवनयेत् । ततो होतृचमसमध्वर्युः अन्यांश्चमसांश्चमसाध्वर्यवश्च आदाय यथावज्जुहुयुः । अत्र अग्निर्वैश्वानरो मरुतश्च देवताः । ततस्तेषां भक्षणम् । तदनन्तरमवशिष्टपाशुककर्मणामनुष्ठानं परिधिप्रहरणान्तम् । अत्र अध्वर्युर्विरमेत् ॥ 

## हारियोजनग्रहप्रचारः 

[^२]तत उन्नेता आग्रयणपात्रस्थं सर्वं सोमरसं द्रोणकलशेन गृहीत्वा सादनमकृत्वैव यवधानाभिस्संमिश्र्य पात्रं शिरसि निक्षिप्य आश्रावणादौ कृते शिरस्त एव जुहुयात् । ततः सर्वे ऋत्विजो हारियोजनं भक्षयेयुः । ततश्चमसिनः स्वं स्वं चमसमवजिघ्रेयुः । तदेवात्र भक्षणम् , न तु पूर्ववत् प्रत्यक्षभक्षणम् । ततश्चमसिनामाग्नीध्रेये [^क]दधिद्रप्सभक्षणम् । ततः ऋत्विजः पूर्वप्रतिज्ञातं परस्परसख्यं विसृजेयुः । ततः पत्नीसंयाजसमिष्टयजुर्होमादिकं सवनीयहविरङ्गकलापं परिसमाप्य प्रायश्चित्तहोमान् हुत्वा सवनसमाप्तिहोमं कुर्यात् । ततो यजमानस्य विष्णुक्रमणादि । 
॥ एतावता तृतीयसवनं समाप्तम् ॥
 
[^क]: दधिद्रप्सो दध्नोऽत्यल्पोंऽशः । दधि च लौकिकमापणादितो ग्राह्यम् । 
[^१]: आप. श्रौ. १३. १३. १४-२२. 
[^२]: आप. श्रौ. १३. १७. १-९. १८. १-५. बौ. ८. १६.
 
[[८१]]
## अथ अवभृथेष्टिः[^१]

ततः सोमयागोपयुक्तानि सर्वाणि पात्राण्यादाय (ऐष्टिकपात्राणि विहाय) औदुम्बर्या  [^क] राजासन्द्यां निक्षिप्य तामादाय ऋजीषं च गृहीत्वा सपत्नीको यजमानस्सर्वे च  यत्रावभृथेष्टिं करिष्यन्ति तज्जलसमीपं गच्छेयुः । तत्रेष्टिद्रव्यम् एककपालपुरोडाशं यज्ञशालाग्नावेव सज्जीकृत्य गृहीत्वा गच्छेयुः । गमनात्पूर्वं तदङ्गतया आहवनीये कांश्चन होमान् हुत्वा मध्येमार्गं गमनमन्त्रं जपन्तः सामगायन्तः अवभृथार्हं जलं प्राप्नुयुः । तत्र जल एव अवभृथेष्टिं कुर्युः । तत्र अग्नीवरुणौ आज्यभागदेवते । बर्हिःप्रयाजवर्जिताः चत्वारः प्रयाजाः । एवं द्वावनूयाजौ। वरुणः पुरोडाशदेवता । सर्वे होमा जल एव ॥ 
तत [^ख] ऋजीषं प्रोक्ष्य तत्-जले प्रक्षिप्य प्रचरण्या निमज्जय्य सोमलिप्तानि [^ग] सर्वाणि पात्राणि जले प्रक्षिप्य दीक्षाकाले धृतानि योक्त्रमेखलावस्त्रजालकृष्णाजिनानि जले प्रविध्य तत्रैव जले यजमानः पत्नी च स्नायाताम् । तदा परस्परं पृष्ठशोधनं कुरुताम् । तदा सर्वेऽप्यृत्विजः सहैव स्नायुः । तदा अवभृथस्नानार्थमागतानां सर्वेषां शिरसि यजमानोऽञ्जलिना जलमुत्क्षिपेत् । ततस्ते [^घ] स्नानं कुर्युः इति सम्प्रदायः ॥ 
तत उन्नेत्रा यजमानादिषु जलादुत्तारितेषु नूतनमहतं वासः परिदधीयातां यजमानः पत्नी च । ततो यजमान आदित्यमुपस्थाय 

[^क]: यागार्थं क्रीतस्सोमो यागात् पूर्वं यत्र स्थापित आसीत् , सा राजासन्दी. See. Page 62 
[^ख]: निष्पीड्य गृहीतरसं निस्सारं सोममित्यर्थः । 
[^ग]: अभिषवग्रहणहोमादिकाले येषु येषु पात्रेषु सोमरसलेपोऽभवत् , तानि सर्वाणि पात्राणि । 
[^घ]: अवभृथस्नानमिदम् अतीव पुण्यप्रदं सर्वेषां व्याध्यादिनिवर्तकं चेति शिष्टाः । 

[^१] See. आप. श्रौ. १३. १९. १-१०, २०, २१.  कात्या. श्रौ. १०. ८.१७-१०-९-४. 

 
[[८२]]
पुनर्देवयजनमागत्य शालामुखीयेऽग्नावेव उदयनीयेष्टिमनुतिष्ठेत् । मा प्रायणीयेष्टिवदेव । परं प्रायणीयेष्ट्यां या याज्याः ता उदयनीयायां[^१]पुरोऽनुवाक्याः । याश्च तत्र पुरोऽनुवाक्यास्ता अत्र याज्याः । देवतास्तु ता एव । द्रव्याण्यपि तान्येव । किं च प्रायणीयार्थं यस्मिन्  पात्रे चरुः पक्वः तदप्रक्षाल्यैव पूर्वं स्थापितम् । तत्रैवोदयनीयार्थं चरुं पचेत् । इत्येतावान् विशेषः । तत आनुबन्ध्यपशुयागः । तत्र गौर्वन्ध्या पशुत्वेन विहिता । परं कलौ गोवधो निषिद्ध इति कृत्वा तद्विकल्पतया बह्वृचब्राह्मणे विहित आमिक्षायाग एवेदानीमनुष्ठीयते । स इष्टिरूप इति कृत्वा दर्शान्तर्गतैन्द्रयागवदनुष्ठेयः । मित्रावरुणौ देवता । आमिक्षासम्पादनप्रकारः चातुर्मास्येषु प्रथमे पर्वण्युक्तः । [^क] तामिडान्तां समग्रां वा परिसमाप्य यजमानो वेदेर्दक्षिणभागे केशश्मश्रुनखलोमानि वापयित्वा स्नात्वा देविकासंज्ञका:-धाता, अनुमतिः, राका, सिनीवाली, कुहूः इति पञ्च-देवताः इष्टिकल्पेनाज्येनेष्ट्वा, प्रथमगार्हपत्यमरण्योस्समारोप्य, गृहमागत्य, अरणी मथित्वा, अग्नीन् विहृत्य तत्रोदवसानीयाख्यामिष्टिम् अष्टाकपालपुरोडाशद्रव्यकाम् , तत्स्थाने विष्णुदेवताकामेकामाहुतिं वा कृत्वा अनन्तरं रात्रावप्यग्निहोत्रमारभ्य सायमग्निहोत्रं कुर्यात् । उदिते प्रातरग्निहोत्रमनुतिष्ठेत् । आगामिन्यां पूर्णिमायां दर्शपूर्णमासावारभेत यदि सोमपूर्वाधानी स्यात् । एवं समाप्तस्सोमयागोऽग्निष्टोमसंस्थः प्रथमः ।। 
 


## उक्थ्यसंस्था द्वितीया 

उक्थ्यसंस्थाको यदि स्यात् क्रतुः, तत्र प्रातस्सवनमाध्यन्दिनसवनयोर्न विशेषोऽस्ति कश्चन । आदौ सङ्कल्पे सवनीयपशौ परं कियांश्चन विशेषः । 'उक्थ्येन यक्ष्ये' इति सङ्कल्पः । सवनीयपशुर्द्वितीयः ऐन्द्राग्न आग्नेयेन सह । सोमक्रयणकालेऽधिकस्सोम उन्मातव्यः । विशेषेणानेन सह प्रकृतिवन्माध्यन्दिनसवनान्तं यावदनुष्ठाय तृतीयसवनारम्भे चमसगणत्रयपर्याप्तम् ऋजीषमभिषुत्य सोमरसं सम्पादयेत् । तत्र प्रकृतिवद्धारां स्रावयित्वा तृतीयसवनीयाग्रयणहोमोत्तरकालं धाराया एव त्रीनुक्थ्यग्रहान्  

[^क]: समग्रानुष्ठानपक्षे वाजिनयागोऽपि वैश्वदेवपर्ववत्कर्तव्यः । इडान्तपक्षे न । 
[^१ ]: तै. सं. ६. १. ५. ६. शत. ब्रा. ४. ४. २.
 

[[८३]]

 गृहीत्वा आयतने सादयेत् । ततोऽग्निष्टोमसंस्थावदेव क्रमेण कर्माण्यनुतिष्ठन् , अग्निष्टोमस्तोत्रसम्बन्धिचमसगणप्रचारानन्तरम् उक्थ्यग्रहप्रचारं कुर्यात् ।। 
तत्रादौ चमसोन्नयनार्थं चमसाध्वर्यून् प्रेष्य, तेषु चमसानापूर्यागतेषु, अध्वर्युः उक्थ्यस्तोत्रार्थम् उद्गातृन् प्रेष्य तैर्यथावत्स्तुत्वा स्तोत्रे परिसमापिते मैत्रावरुणं शस्त्रशंसनार्थमभ्यर्थ्य, स्वयं च प्रतिगीर्य, तेन शस्त्रे समापिते चमसहस्तैश्चमसाध्वर्युभिस्सह प्रथममुक्थ्यग्रहमादाय आहवनीयं गत्वा आश्रावणादिपूर्वकं हुत्वा भक्षयेत् । ततो द्वितीयतृतीयावपि उक्थ्यग्रहावेवमेव चमसैस्सह प्रचरेत् । तत्र त्रिष्वपि पर्यायेषु स्तोतार उद्गातारस्त एव । शस्त्रेषु परं प्रथमे पर्याये मैत्रावरुणः, द्वितीये ब्राह्मणाच्छंसी, तृतीयेऽच्छावाकश्च शंसितारो भवेयुः। प्रथमे उक्थ्यग्रहे इन्द्रावरुणौ, द्वितीये इन्द्राबृहस्पती, तृतीये इन्द्राविष्णू च देवताः । एवं चोक्थ्यक्रतोः त्रीण्युक्थ्यस्तोत्राणि त्रीणि च शस्त्राण्यधिकानि । तानि चान्ते योजनीयानीत्येतावान् विशेषः । अन्यत्सर्वं प्रकृतिवत् ।। 

## षोडशिसंस्था तृतीया
 यदि स्यात् षोडशिसंस्थाकः क्रतुः तदा प्रातस्सवने सर्वधाराग्रहाणामन्ते चतुरश्रे ऊर्ध्वपात्रे षोडश्याख्यं ग्रहं गृहीत्वा खरे आसादयेत् । पशुग्त्र मेषस्तृतीय एैन्द्रः पूर्वाभ्यामाग्नेयैन्द्राग्नाभ्यां सह । तृतीयसवने उक्थ्यग्रहचमसप्रचारानन्तरं षोडश्यर्थांश्चमसानुन्नीय १]सूर्यस्यार्धास्तसमये षोडशिस्तोत्रमारम्भयेदध्वर्युः । स्तोत्रे समाप्ते शस्त्रम् । ततस्तद्ग्रहचमसप्रचारः । अवशिष्टानि कार्याणि प्रकृतिवत् । उक्थ्यपर्यन्तं पञ्चदश स्तोत्राणि शस्त्राणि चेत्युक्तम् । अत्राधिकमेकं शस्त्रं स्तोत्रं च वर्धते । तच्च षोडशम् । १]तत्सम्बन्धाद्ग्रह षोडशी । तत्सम्बन्धाच्च क्रतुरपि षोडशीति व्यवह्रियते । श्रुतावेवमेव निर्वचनमुक्तम् ॥ 

 ## अतिरात्रसंस्था चतुर्थी 
अतिरात्रसंस्थाके क्रतौ सोमक्रयकाले बहुलं सोमं क्रीत्वा मित्वा च स्थापयेत् । पूर्वोक्तैः (षोडशिन्युक्तैः) पशुभिस्त्रिभिस्सह मेषी चतुर्थी सरस्वतीदेवताका । तृतीयसवनीयाभिषवकाल एव तत्पर्याप्तमृजीषमभिषुत्य 
१. See. तै. सं. ६. ६. ११.६  
 २. तै. सं. ६. ६. ११. १. 
" 



[[८४]
 पूतभृति रसमापूर्य स्थापयेत् । षोडशिग्रहप्रचारानन्तरं होतृचमसमुख्यान् दशापि चमसान् उन्नीय प्रथमे रात्रिस्तोत्रपर्याये प्रथमं स्तोत्रं स्तावयेत् । समाप्ते तस्मिन् होता प्रथमपर्याये प्रथमं शस्त्रं पठेत् । तत्समाप्तावध्वर्युः होतृचमसं चमसाध्वर्यवश्च अन्यांश्चमसानादाय आहवनीये हुत्वा भक्षक्रमेण भक्षयेयुः । अत्र वषट्कर्ता होता ॥ 
ततो मैत्रावरुणचमसं प्रथमं कृत्वा चमसानुनाय्य द्वितीये स्तोत्रे स्तुते, मैत्रावरुणेन शस्त्रे शस्तेऽध्वर्य्वादयः पूर्ववद्धुत्वा भक्षयेयुः । तदिदं गणद्वयमध्वर्युः कुर्यात् । अनन्तरं गणद्वयं प्रतिप्रस्थातृकर्तृकम् । अध्वर्युणा यत्कर्तव्यं तत्प्रतिप्रस्थाता कुर्यात् । अत्र ब्राह्मणाच्छंसिचमसं मुख्यं कृत्वा प्रचारः । यस्य चमसो मुख्यो भवति स एव तत्र वषट्कर्ता। अयं प्रथमः पर्यायः । एवमेव पर्यायद्वयं पुनरावर्तयेयुः । एवमेकस्मिन् पर्याये चत्वारि स्तोत्राणि तावन्ति शस्त्राणि चेति त्रिष्वपि पर्यायेषु मिलित्वा द्वादश स्तोत्राणि शस्त्राणि च भवन्ति । इम एव त्रयो रात्रिपर्याया इत्युच्यन्ते । रात्रावेव स्तूयमानत्वादेषां रात्रिस्तोत्राणीति संज्ञा । तेषां पर्यायो रात्रिपर्याय इति । षोडशिग्रहानन्तरं ग्रहो नास्ति, किं तु चमसा एव । अत्र सर्वेषां चमसगणानामिन्द्र एव देवता ॥ 
एवं पर्यायेषु समाप्तेषु प्रतिप्रस्थाता अश्विदेवताकं द्विकपालं पुरोडाशं व्रीह्यानयनप्रोक्षणावहननपेषणादिपूर्वकं श्रपयित्वा वेद्यामासादयेत् । ततोऽध्वर्युर्होतृचमसमुख्यांश्चमसानुन्नीय सन्धिस्तोत्रमारम्भयेत् । समाप्ते तस्मिन् होता आश्विनशस्त्रं प्रारभेत । तत्सूर्योदयानन्तरमेव समापयीत । ततः पूर्वं शस्त्रसमाप्तौ याः काश्चिदृचः शंसन्नेव सूर्योदयं प्रतीक्षेत । उदित एव सूर्ये शस्त्रस्यान्तिमामृचं पठेत् । उदयानन्तरं समाप्ते शस्त्रे, अध्वर्युर्होतृचमसं चमसाध्वर्यवश्चान्यांश्चमसान् गृहीत्वा आश्रावणाद्यनन्तरं जुहुयुः । अस्मिन्नेव समये प्रतिप्रस्थाता पूर्वसंपादितमाश्विनपुरोडाशं जुहुयात् । अत्र सर्वेषां चमसानां पुरोडाशस्य च अश्विनौ देवता । समग्रस्यैव पुरोडाशस्य होमो न अवदानादि कृत्वेति विशेषः । ततश्चमसभक्षणम् । अत्र होता वषट्कर्ता । अवशिष्टं प्रकृतिवत्समाप्य अवभृथं कुर्यात् । सर्वत्र अवभृथानन्तरम् उदयनीयेष्टिः, अनूभ?न्ध्यास्थाने मैत्रावरुण्यामिक्षा, उदवसानीया च प्रकृतिवदेवेति ॥ 

 
[[८५]]
एवं चतसृणां सोमसंस्थानां स्वरूपम् । तच्च संक्षेपेण निरूपितम् । एताभ्य एव चतसृभ्यस्सोमसंस्थाभ्यो ग्रहचमसस्तोत्राणामावापोद्वापादिना अन्यास्तिस्त्रस्संस्थाः प्रसूताः । ताश्च अत्यग्निष्टोम-वाजपेय- अप्तोर्यामनाम्ना व्यवहारं भजन्ते ॥ 

## अत्यग्निष्टोमसंस्था पञ्चमी 
तत्र, अग्निष्टोमस्तोत्रानन्तरम् उक्थ्यस्तोत्राणि त्रीण्यकृत्वा षोडशिस्तोत्रशस्त्रादिप्रचारो यत्र क्रियते सा अत्यग्निष्टोमसंस्थेत्युच्यते । एवं च अग्निष्टोम एवं तदुत्तरं षोडशिग्रहचमसस्तोत्रादीनामनुष्ठाने सा अग्निष्टोमसंस्थैव संस्थान्तरं भजत इति फलितम् । अत्यग्निष्टोमसंस्थायामस्यां क्षत्रिय एवाधिकारी न ब्राह्मणवैश्याविति केचित् ब्रुवते । परमाश्वलायनादिभिः त्रैवर्णिककर्तृकसंस्थामध्येऽस्या अपि पाठात् तयोरप्यत्राधिकारं मन्वाना याज्ञिकास्तथैवानुतिष्ठन्ति । 

## वाजपेयसंस्था षष्ठी 
वाजपेयसंस्थायां प्रातर्माध्यन्दिनसवने अग्निष्टोमवदेव । तृतीयसवनेऽपि षोडशिग्रहस्तोत्रान्तं षोडशिवदेव । तदनन्तरं वाजपेयसंज्ञकमेकं स्तोत्रम् । एकश्चमसगणो होतृचमसमुख्यः । स्तोत्रं च सप्तदशस्तोमकम् । शस्त्रं होतुरेव । अयं संस्थान्तर्गतः संस्थास्वेव गण्यते । अतस्संस्थावाजपेय इत्यपि व्यवहारोऽस्य । नायमापस्तम्बबोधायनादिभिर्विहितः न वा याजुषीषु शाखासु विधानमस्य दृश्यते । ताण्ड्यब्राह्मणे छन्दोगसूत्रे च अयमेव विहित इति कृत्वा केचिद्याज्ञिका अनुतिष्ठन्ति । तैत्तिरीयाद्यक्तो वाजपेय इतो भिन्नः । तत्र सप्तदश दीक्षाः, तिस्र उपसदः एका सुत्या । सप्तदश प्राजापत्याः सवनीयपशवः । सप्तदशारत्नि यूपः । तं सप्तदशभिर्वासोभिर्वेष्टयेत् । सप्तदश सोमग्रहाः प्रजापतिदेवताकाः । तथा सुराग्रहा अपि सप्तदश । इदानीं याज्ञिकाः सुराग्रहस्थाने पयोग्रहाननुतिष्ठन्ति । सुत्यादिने सर्व ऋत्विजो हिरण्यमाला धारयेयुः । ऋत्विग्भ्यः सप्तदश सप्तदश रथाश्वगजशकटदासीदासनिष्कगोऽजाविदुन्दुभीनां दक्षिणात्वेन दद्युः । सवनीयपशुकाले प्राजापत्यैस्सह  क्रतुपशूनपि पञ्चोपाकृत्य पर्यग्निकरणान्तं कृत्वा प्रथमतश्चतुरः क्रतुपशूनुपाकृत्य वपान्तं कृत्वा विरम्य ब्रह्मसामकालेऽवशिष्टैः पशुभिः प्रचरेत् । ततः सप्तदशशरावपरिमित 

 
[[८६]]
नैवारचरुं निरूप्य तेन प्रचरेत् । सर्वमन्यत्प्रकृतिवत् । एष आप्तो वाजपेयः । इतोऽप्यन्यः कुरुवाजपेयः कश्चिदस्ति । तस्याङ्गेषु बह्वस्ति वैलक्षण्यम् । तत्सूत्रादितोऽवगन्तव्यम् ॥ 
॥ इति वाजपेयः ॥ 

## अप्तोर्यामसंस्था सप्तमी 
अतिरात्रसंस्थावत् रात्रिस्तोत्राणि सन्धिस्तोत्रं च यथावदनुष्ठाय तदनन्तरं चत्वारि स्तोत्राणि अधिकतया यत्रानुष्ठीयते सा अप्तोर्यामसंस्था । अप्तोर्यामशब्दव्युत्पत्तिः श्रुतावेवं वर्णिता-पुरा कदाचित् प्रजापतिः पशूनसृजत् । सृष्टास्ते ततोऽपगताः । ताननेन क्रतुना आप्नोत् । यस्मादाप्नोत् तस्मादप्तोर्यामत्वमिति । अप्तोः प्राप्त: यामो यज्ञः अप्तोर्याम इति । एवं च सन्धिस्तोत्रान्तम् एकोनत्रिंशतं स्तोत्राण्यनुष्ठाय तदनन्तरं चत्वारि स्तोत्राणि तदर्थं चत्वारश्चमसगणा अप्यनुष्ठेयाः । तेष्यतिरात्रवदेव प्रथमद्वितीयगणयोरध्वर्युः तृतीयचतुर्थयोः प्रतिप्रस्थाता च कर्तारौ । इयमप्तोर्यामसंस्थेत्युच्यते ॥ 
एवं सप्तानां सोमसंस्थानां स्वरूपाणि संक्षिप्तानि । विस्तरस्तु ब्राह्मणेभ्योऽवगन्तव्यः श्रौतसूत्रादिभ्यश्च । अत्र सप्तस्वपि संस्थासु स्तोत्रशस्त्रादीनां स्तोमसङ्ख्याविशेषादीनां सम्प्रतिपत्तये तानि नीचैः प्रदर्श्यन्ते । तत्तदृग्साध्यस्तुतिगतसङ्ख्याविशेषः त्रिवृत्पञ्चदशादिः स्तोमशब्दव्यवहारभाक् । अग्निष्टोमादिष्वनुष्ठेयानां स्तोत्राणां शस्त्राणां च स्तोमसङ्खयादिकं सुखावबोधाय पट्टिकारूपेण प्रदर्श्यते -
### १.अग्निष्टोमे 
प्रातःसवने 
| सङ्ख्या | स्तोत्रनाम             | स्तोमः              | शस्त्रनाम                | शस्त्रकर्ता       |
|---------|----------------------|---------------------|-----------------------|------------------|
| १     | बहिष्पवमानस्तोत्रम् | त्रिवृत्                     | १    | आज्यशस्त्रम्       | होता                   |
| २     | आज्य स्तोत्रम्               | पञ्चदश                     | २    | प्रउगशस्त्रम्     | होता                   |
| ३     | ,,                                    | ,,                                  | ३    | मैत्रावरुणशस्त्रम् | मैत्रावरुणः |
| ४     | ,,                                    | ,,                                  | ४    | ब्राह्मणाच्छंसिशस्त्रम् | ब्राह्मणाच्छंसी |
| ५     | ,,                                    | ,,                                  | ५    | अच्छावाकशस्त्रम्      | अच्छावाक



 
[[८७]]
### माध्यन्दिन सवने 
 
| सङ्ख्या | स्तोत्रनाम                  | स्तोमः   | शस्त्रनाम                      | शस्त्रकर्ता     |
|---------|---------------------------|---------|----------------------------|-----------------|
| ६       | माध्यन्दिनपवमानम्  | पञ्चदश | मरुत्वतीयशस्त्रम्      | होता           |
| ७       | पृष्ठस्तोत्रम्             | सप्तदश | निष्केवल्यशस्त्रम्  | होता           |
| ८       | ,,                               | ,,           | मैत्रावरुणशस्त्रम्  | मैत्रावरुणः |
| ९       | ,,                               | ,,           | ब्राह्मणाच्छंसिशस्त्रम् | ब्राह्मणाच्छंसी |
| १०     | ,,                               | ,,           | अच्छावाकशस्त्रम्       | अच्छावाकः     

| तृतीयसवने

| सङ्ख्या | स्तोत्रनाम                      | स्तोमः        | शस्त्रनाम                | शस्त्रकर्ता     |
|---------|----------------------------|-----------|------------------------|-----------------|
| ११     | आर्भवपवमानस्तोत्रम्  | सप्तदश | ११                    | वैश्वदेवशस्त्रम् | होता           |
| १२     | अग्निष्टोमस्तोत्रम्    | एकविंशतिः | १२                    | आग्निमारुतशस्त्रम् | होता           |
आहत्य अग्निष्टोमे द्वादश स्तोत्राणि, द्वादश शस्त्राणि, चत्वारः स्तोमाः । सर्वत्र स्तोत्रेषु प्रस्तोता उद्गाता प्रतिहर्ता च स्तोतारः । शस्त्रेषु परं कर्तृभेदः ॥ 

### २. उक्थ्ये 
५ प्रातस्सवने-अग्निष्टोमवदेव स्तोत्राणि शस्त्राणि स्तोमाश्च । 
५ माध्यन्दिनसवने-अग्निष्टोमवदेव स्तोत्राणि शस्त्राणि स्तोमाश्च । 
१०    
तृतीयसवने 
| सङ्ख्या | स्तोत्रनाम                  | स्तोमः       | शस्त्रनाम                | शस्त्रकर्ता     |
|---------|---------------------------|------------|------------------------|-----------------|
| ११     | आर्भवपवमानस्तोत्रम्  | सप्तदश  | ११                    | वैश्वदेवशस्त्रम् | होता           |
| १२     | अग्निष्टोमस्तोत्रम्    | एकविंशतिः | १२                    | आग्निमारुतशस्त्रम् | होता           |
| १३     | उक्थ्यस्तोत्रम्          | ,,               | १३                    | मैत्रावरुणशस्त्रम् | मैत्रावरुणः |
| १४     | ,,                               | ,,               | १४                    | ब्राह्मणाच्छंसिशस्त्रम् | ब्राह्मणाच्छंसी |
| १५     | ,,                               | ,,               | १५                    | अच्छावाकशस्त्रम् | अच्छावाकः     |
आहत्योक्थ्यक्रतौ पञ्चदश स्तोत्राणि शस्त्राणि च । स्तोमाश्चत्वारः । 


[[८८]]
### ३. षोडशिक्रतौ 
५ प्रातस्सवने-अग्निष्टोमवदेव स्तोत्राणि शस्त्राणि स्तोमाश्च । 
५ माध्यन्दिनसवने - अग्निष्टोमवदेव स्तोत्राणि शस्त्राणि स्तोमाश्च । 
१०
तृतीयसवने

| सङ्ख्या | स्तोत्रनाम                  | स्तोमः       | शस्त्रनाम                 | शस्त्रकर्ता     |
|---------|---------------------------|------------|------------------------|-----------------|
| ११     | आर्भवपवमानस्तोत्रम्  | सप्तदश  | ११                    | वैश्वदेवशस्त्रम् | होता           |
| १२     | अग्निष्टोमस्तोत्रम्    | एकविंशतिः | १२                    | आग्निमारुतशस्त्रम् | होता           |
| १३     | उक्थ्यस्तोत्रम्          | ,,               | १३                    | मैत्रावरुणशस्त्रम् | मैत्रावरुणः |
| १४     | ,,                               | ,,               | १४                    | ब्राह्मणाच्छंसिशस्त्रम् | ब्राह्मणाच्छंसी |
| १५     | ,,                               | ,,               | १५                    | अच्छावाकशस्त्रम् | अच्छावाकः     |
| १६     | षोडशिस्तोत्रम्             | ,,               | १६                    | षोडशिशस्त्रम् | होता           |
आहत्य षोडशिक्रतौ षोडश स्तोत्राणि षोडश शस्त्राणि चत्वारश्च स्तोमाः । 

### ४. अतिरात्रे- 
५ प्रातस्सवने-अग्निष्टोमवदेव स्तोत्राणि शस्त्राणि स्तोमाश्च । 
५ माध्यन्दिनसवने-अग्निष्टोमवदेव स्तोत्राणि शस्त्राणि स्तोमाश्च !
 १०
तृतीयसवने 

| सङ्ख्या | स्तोत्रनाम                  | स्तोमः       | शस्त्रनाम                  | शस्त्रकर्ता     |
|---------|---------------------------|------------|------------------------|-----------------|
| ११     | आर्भवपवमानस्तोत्रम्  | सप्तदश  | ११                    | वैश्वदेवशस्त्रम् | होता           |
| १२     | अग्निष्टोमस्तोत्रम्    | एकविंशः | १२                    | आग्निमारुतशस्त्रम् | होता           |
| १३     | उक्थ्यस्तोत्रम्          | ,,               | १३                    | मैत्रावरुणशस्त्रम् | मैत्रावरुणः |
| १४     | ,,                               | ,,               | १४                    | ब्राह्मणाच्छंसिशस्त्रम् | ब्राह्मणाच्छंसी |
| १५     | ,,                               | ,,               | १५                    | अच्छावाकशस्त्रम् | अच्छावाकः     |
| १६     | षोडशिस्तोत्रम्             | ,,               | १६                    | षोडशिशस्त्रम् | होता           |

[[८९]] 
### प्रथमे रात्रिपर्याये 
| सङ्ख्या | स्तोत्रनाम                   | स्तोमसं० | शस्त्रनाम                  | शस्त्रकर्ता     |
|---------|-------------------------|------------|------------------------|-----------------|
| १७     | प्रथमं रात्रिस्तोत्रम्  | पञ्चदश  | १७                    | प्रथमं रात्रिशस्त्रम् | होता           |
| १८     | द्वितीयं रात्रिस्तोत्रम् | ,,             | १८                    | द्वितीयं रात्रिशस्त्रम् | मैत्रावरुणः |
| १९     | तृतीयं रात्रिस्तोत्रम्  | ,,             | १९                    | तृतीयं रात्रिशस्त्रम् | ब्राह्मणाच्छंसी |
| २०     | चतुर्थं रात्रिस्तोत्रम्   | ,,             | २०                    | चतुर्थं रात्रिशस्त्रम् | अच्छावाकः     |
### द्वितीये पर्याये 
| सङ्ख्या | स्तोत्रनाम                   | स्तोमसं० | शस्त्रनाम                  | शस्त्रकर्ता     |
|---------|-------------------------|------------|------------------------|-----------------|
| २१     | प्रथमं रात्रिस्तोत्रम्   | पञ्चदश  | २१                    | प्रथमं रात्रिशस्त्रम् | होता           |
| २२     | द्वितीयं रात्रिस्तोत्रम् | ,,             | २२                    | द्वितीयं रात्रिशस्त्रम् | मैत्रावरुणः |
| २३     | तृतीयं रात्रिस्तोत्रम्   | ,,             | २३                    | तृतीयं रात्रिशस्त्रम् | ब्राह्मणाच्छंसी |
| २४     | चतुर्थं रात्रिस्तोत्रम्  | ,,             | २४                    | चतुर्थं रात्रिशस्त्रम् | अच्छावाकः     |

### तृतीये पर्याये

| सङ्ख्या | स्तोत्रनाम                  | स्तोमसं० | शस्त्रनाम                  | शस्त्रकर्ता     |
|---------|-------------------------|------------|------------------------|-----------------|
| २५     | प्रथमं रात्रिस्तोत्रम्  | पञ्चदश  | २५                    | प्रथमं रात्रिशस्त्रम् | होता           |
| २६     | द्वितीयं रात्रिस्तोत्रम् | ,,             | २६                    | द्वितीयं रात्रिशस्त्रम् | मैत्रावरुणः |
| २७     | तृतीयं रात्रिस्तोत्रम्   | ,,             | २७                    | तृतीयं रात्रिशस्त्रम् | ब्राह्मणाच्छंसी |
| २८     | चतुर्थं रात्रिस्तोत्रम्  | ,,             | २८                    | चतुर्थं रात्रिशस्त्रम् | अच्छावाकः     |
| २९     | सन्धिस्तोत्रम्             | त्रिवृत्   | २९                    | आश्विनशस्त्रम् | होता           |  

आहत्य अतिरात्रे ऊनत्रिंशत्स्तोत्राणि तावन्त्येव च शस्त्राणि चत्वारः स्तोमाः।   
### ५ अप्तोर्यामक्रतौ 

###प्रातस्सवने   

| सङ्ख्या | स्तोत्रनाम             | स्तोमसं० | शस्त्रनाम           | शस्त्रकर्ता |
|---------|----------------------|----------|-------------------|--------------|
| १     | बहिष्पवमानस्तोत्रम् | त्रिवृत् | १                    | आज्यशस्त्रम् | होता         |
| २     | आज्यस्तोत्रम्        | पञ्चदश | २                    | प्रउगशस्त्रम् | होता         |
| ३     | ,,                     | ,,       | ३                    | मैत्रावरुणशस्त्रम् | मैत्रावरुणः |
| ४     | ,,                     | ,,       | ४                    | ब्राह्मणाच्छंसिशस्त्रम् | ब्राह्मणाच्छंसी |
| ५     | ,,                     | ,,       | ५                    | अच्छावाकशस्त्रम् | अच्छावाकः |


[[९०]]

### माध्यन्दिनसवने   

| सङ्ख्या | स्तोत्रनाम                     | स्तोमसं० | शस्त्रनाम                    | शस्त्रकर्ता     |
|---------|--------------------------|----------|---------------------------|-----------------|
| ६     | माध्यन्दिनपवमानस्तोत्रम् | सप्तदश  | ६                       | मरुत्वतीयशस्त्रम् | होता           |
| ७     | होतुः पृष्ठस्तोत्रम्       | एकविंशः | ७                       | निष्केवल्यशस्त्रम् | होता           |
| ८     | मैत्रावरुणपृष्ठस्तोत्रम्  | चतुर्विंशः | ८                     | मैत्रावरुणशस्त्रम् | मैत्रावरुणः |
| ९     | ब्रह्मपृष्ठस्तोत्रम्       | चतुश्चत्वारिंशः | ९                | ब्राह्मणाच्छंसिशस्त्रम् | ब्राह्मणाच्छंसी |
| १०   | अच्छावाकपृष्ठस्तोत्रम्      | अष्टाचत्वारिंशः | १०                  | अच्छावाकशस्त्रम् | अच्छावाकः |  

तृतीयसवने  

| सङ्ख्या | स्तोत्रनाम                     | स्तोमसं० | शस्त्रनाम                   | शस्त्रकर्ता     |
|---------|---------------------------|----------|------------------------|-----------------|
| ११     | आर्भवपवमानस्तोत्रम्  | त्रिणवः  | ११                    | वैश्वदेवशस्त्रम् | होता           |
| १२     | उक्थ्यस्तोत्रम्        | त्रयस्त्रिंशः | १२                    | आग्निमारुतशस्त्रम् | होता           |
| १३     | ,,                        | त्रिणवः | १३                    | मैत्रावरुणशस्त्रम् | मैत्रावरुणः |
| १४     | ,,                        | एकविंशः | १४                    | ब्राह्मणाच्छंसिशस्त्रम् | ब्राह्मणाच्छंसी |
| १५     | ,,                        | सप्तदश | १५                    | अच्छावाकशस्त्रम् | अच्छावाकः |
| १६     | षोडशिस्तोत्रम्          | एकविंशः | १६                    | षोडशिशस्त्रम् | होता           |  

### प्रथमे पर्याये  

| सङ्ख्या | स्तोत्रनाम                     | स्तोमसं० | शस्त्रनाम                   | शस्त्रकर्ता     |
|---------|---------------------------|----------|------------------------|-----------------|
| १७     | प्रथमं रात्रिस्तोत्रम्  | पञ्चदश  | १७                    | प्रथमं रात्रिशस्त्रम् | होता           |
| १८     | द्वितीयं रात्रिस्तोत्रम् | ,,       | १८                    | द्वितीयं रात्रिशस्त्रम् | मैत्रावरुणः |
| १९     | तृतीयं रात्रिस्तोत्रम्   | ,,       | १९                    | तृतीयं रात्रिशस्त्रम् | ब्राह्मणाच्छंसी |
| २०     | चतुर्थं रात्रिस्तोत्रम्  | ,,       | २०                    | चतुर्थं रात्रिशस्त्रम् | अच्छावाकः     |   

### द्वितीये पर्याये   

| सङ्ख्या | स्तोत्रनाम                     | स्तोमसं० | शस्त्रनाम                   | शस्त्रकर्ता     |
|---------|---------------------------|----------|------------------------|-----------------|
| २१     | प्रथमं रात्रिस्तोत्रम्  | पञ्चदश  | २१                    | प्रथमं रात्रिशस्त्रम् | होता           |
| २२     | द्वितीयं रात्रिस्तोत्रम् | ,,       | २२                    | द्वितीयं रात्रिशस्त्रम् | मैत्रावरुणः |
| २३     | तृतीयं रात्रिस्तोत्रम्   | ,,       | २३                    | तृतीयं रात्रिशस्त्रम् | ब्राह्मणाच्छंसी |
| २४     | चतुर्थं रात्रिस्तोत्रम्  | ,,       | २४                    | चतुर्थं रात्रिशस्त्रम् | अच्छावाकः     |

[[९१]  

### तृतीये पर्याये   


| सङ्ख्या | स्तोत्रनाम                     | स्तोमसं० | शस्त्रनाम                   | शस्त्रकर्ता     |
|---------|---------------------------|----------|------------------------|-----------------|
| २५     | प्रथमं रात्रिस्तोत्रम्  | पञ्चदश  | २५                    | प्रथमं रात्रिशस्त्रम् | होता           |
| २६     | द्वितीयं रात्रिस्तोत्रम् | ,,       | २६                    | द्वितीयं रात्रिशस्त्रम् | मैत्रावरुणः |
| २७     | तृतीयं रात्रिस्तोत्रम्   | ,,       | २७                    | तृतीयं रात्रिशस्त्रम् | ब्राह्मणाच्छंसी |
| २८     | चतुर्थं रात्रिस्तोत्रम्  | ,,       | २८                    | चतुर्थं रात्रिशस्त्रम् | अच्छावाकः     |
| २९     | सन्धिस्तोत्रम्            | त्रिवृत् | २९                    | आश्विनशस्त्रम्         | होता           |
| ३०     | अप्तोर्यामस्तोत्रम्      | प्रथमं | ३०                    | प्रथमाप्तोर्यामशस्त्रम् | होता           |
| ३१     | ,,                        | द्वितीयं | ३१                    | द्वितीयाप्तोर्यामशस्त्रम् | मैत्रावरुणः |
| ३२     | ,,                        | तृतीयं | ३२                    | तृतीयाप्तोर्यामशस्त्रम् | ब्राह्मणाच्छंसी |
| ३३     | ,,                        | चतुर्थं | ३३                    | चतुर्थाप्तोर्यामशस्त्रम् | अच्छावाकः     |  

आहत्य त्रयस्त्रिंशत्स्तोत्राणि, तावन्ति शस्त्राणि, नव च स्तोमा इति । एवं ज्योतिष्टोमाख्यस्य सोमयागस्य स्तोत्र शस्त्रगतसङ्ख्यादीनि यथावत् 
प्रदर्शितानि ॥ 

## स्तोमविवरणम् , विष्टुतिप्रकारश्च 
एवं संवत्सरसत्रान्तेषु तेषु तेषु सोमयागेषु सामवेदीयैरुद्गात्रादिभिर्ऋत्विग्भिः क्रियमाणानां स्तोत्राणां सङ्ख्या तदीयस्तोमाश्चोक्ताः । तत्र तत्तद्देवताभ्यस्तेषु तेषु ग्रहचमसादिषु पात्रेषु सोमरसे गृहीते तत्तद्देवता उद्दिश्य गानयुक्तैर्मन्त्रैः सदोनामकमण्डपे औदुम्बर्याख्यस्थूणासमीपे उपविष्टैरुद्गातृप्रस्तोतृप्रतिहर्तृनामकैर्ऋत्विग्भिः क्रियमाणाः स्तुतिविशेषा एव स्तोत्रपदेनोच्यन्ते । स्तोत्रगतावृत्तिविशेष एव स्तोमपदाभिधेयः । तिसृष्वृक्षु एकं साम गीयते । तत् तासु यावत्कृत्व आवर्त्यते तावत्सङ्ख्याकस्स्तोमो भवति । ते च स्तोमाः-त्रिवृत् , पञ्चदशः, सप्तदशः, एकविंशः, त्रिणवः, त्रयस्त्रिंशः , चतुर्विंशः, चतुश्चत्वारिंशः, अष्टाचत्वारिंशः इति नवप्रकाराः । इमे एव प्रकारास्तत्तत्क्रतुषु क्वचिदभ्यस्ताः क्वचिच्चानभ्यस्ताः क्रियन्ते तत्तद्विधिमनसृत्य । त्रिवृत् इति नवसङ्ख्योच्यते । त्रिणव इति सप्तविंशतिः । अन्यत् यथाश्रुतमेव ।।  
 
 
[[९२]]

इयं च त्रिवृदादिसङ्ख्या वारत्रयमावृत्ताभिस्तिसृभिर्ऋग्भिस्सम्पादनीया । तद्यथा - माध्यन्दिनपवमानाख्यमेकं स्तोत्रम् । तच्च पञ्चदश स्तोमकम् । सा च सङ्ख्या तिसृणामृचां पर्यायत्रयगानेन सम्पादनीया । तत्र प्रथमे पर्याये - प्रथमामृचं त्रिः, द्वितीयां सकृत् तृतीयां च सकृत् । एवं प्रथमपर्याये पञ्चवारमावृत्तिर्जाता | द्वितीय पर्याये - प्रथमां सकृत्, द्वितीयां त्रिः, तृतीयां सकृच्च गायेत् । एवं द्वितीये पञ्चवारमावृत्तिः । तृतीये पर्याये - प्रथमां सकृत्, द्वितीयां सकृत् तृतीयां त्रिः । एवं पञ्चवारम् । मिलित्वा पञ्चदशसङ्ख्या सम्पन्ना | गानगतप्रकारविशेषो विष्टुतिरित्युच्यते । एकैकस्मिन्नपि स्तोमेऽनेका विष्टुतय इति मिलित्वा अष्टाविंशतिसङ्ख्याका विष्टुतयस्सन्ति । गानकाले च गणनार्थं कुशानिक्षेपः कार्यः । तत्रोद्गाता सदोनामकमण्डपमध्ये नि?खातामौदुम्बरीं वस्त्रसंवेष्टितामपाश्रित्योत्तराभिमुख उपविशेत् । तस्य दक्षिणभागे ( उद्गातुः पूर्वस्यां दिशि ) प्रस्तोता पश्चिमाभिमुख उपविशेत् । वामभागे ( उद्गातुः पश्चिमायां दिशि ) प्रतिहर्ता पूर्वाभिमुख उपविशेत् । एवं तैरुपविष्टैर्गाने क्रियमाणे प्रस्तोता ( उद्गातुरनन्तर ऋत्विक्) साम्नो गानमारभमाणः आरम्भकाले पूर्वोक्ताः कुशा एकैकस्यामावृत्तौ, एकैकशो भूमौ निक्षिपेत् । तीक्ष्णाग्रः प्रादेशमात्रः उदुम्बरवृक्षीयः एकत्र तष्टो लघुकायः काष्ठविशेषोऽत्र कुशाशब्देनोच्यते । ताश्च तासु तासु विष्टुतिषु विभिन्नप्रकारेण निक्षेपणीयाः । ते च प्रकारविशेषा अधस्तन्या पट्टिकया स्पष्टीभविष्यन्ति । तत्र त्रिवृत्स्तोमे न विशेषोऽस्तीति न कुशानिक्षेपः क्रियते ॥ 




### २ पञ्चदशस्तोमस्य तिस्रो विष्टुतयः । तत्र - 
`प्रथमा विष्टुतिः `

| ॐ               | प्र. पर्यायः | द्वि. पर्यायः | तृ. पर्यायः |
|--------------|---------|-------|-----------|
| तृतीया ऋक्   | ───       | ───     | ───<br> ───<br> ───         |
| द्वितीया ऋक्  | \|\|       | \|\|\|     | \|\|         |
| प्रथमा ऋक्    | ───<br> ───<br> ───       | ───     | ───         |
 
 
[[९३]
`द्वितीया विष्टुतिः` 
| ॐ               | प्र. पर्यायः | द्वि. पर्यायः | तृ. पर्यायः |
|--------------|---------|-------|-----------|
| तृतीया ऋक्   | ───       | ───     | ───<br> ───<br> ───         |
| द्वितीया ऋक्  | \|\|       | \|\|     | \|\|\|     |
| प्रथमा ऋक्    | ───<br> ───<br> ───       | ───     | ───         | 
 
`तृतीया विष्टुतिः`
 
| ॐ               | प्र. पर्यायः | द्वि. पर्यायः | तृ. पर्यायः |
|--------------|---------|-------|-----------|
| तृतीया ऋक्   | ───       | ───     | ───<br> ───<br> ───         |
| द्वितीया ऋक्  | \|\|       | \|\|\|     | \|\|       |
| प्रथमा ऋक्    | ───       | ───     | ───<br> ───<br> ───       |  





### ३ सप्तदशस्तोमस्य सप्त विष्टुतयः 
`तत्र प्रथमा`
| ॐ               | प्र. पर्यायः | द्वि. पर्यायः | तृ. पर्यायः |
|--------------|---------|-------|-----------|
| तृतीया ऋक्   | ───       | ───     | ───<br> ───<br> ───         |
| द्वितीया ऋक्  | \|\|       | \|\|\|     | \|\|\|        |
| प्रथमा ऋक्    | ───<br> ───<br> ───       | ───     | ───       |  


### ४ एकविंशतिस्तोमस्य चतस्रो विष्टुतयः 
`तत्र प्रथमा` 
| ॐ               | प्र. पर्यायः | द्वि. पर्यायः | तृ. पर्यायः |
|--------------|---------|-------|-----------|
| तृतीया ऋक्   | ───       | ───<br> ───<br> ───     | ───<br> ───<br> ───         |
| द्वितीया ऋक्  | \|\|\|       | \|\|\|     | \|\|        |
| प्रथमा ऋक्    | ───<br> ───<br> ───       | ───     | ───<br> ───<br> ───       |  

 [[९४]]

### ५ त्रिणवस्तोमस्य २७ द्वे विष्टुती 
`तत्र प्रथमा` 
| ॐ               | प्र. पर्यायः | द्वि. पर्यायः | तृ. पर्यायः |
|--------------|---------|-------|-----------|
| तृतीया ऋक्   | ───       | ─── <br>─── <br>───<br> ─── <br>───     | ───<br> ───<br> ───         |
| द्वितीया ऋक्  |  \|\|\|\|\|       | \|\|\|     | \|\|        |
| प्रथमा ऋक्    | ───<br> ───<br> ───       | ───     | ─── <br>─── <br>───<br> ─── <br>───       |  

|  


### ६ त्रयस्त्रिंशस्तोमस्य पंचविष्टुतयः 
`तत्र प्रथमा` 
| ॐ               | प्र. पर्यायः | द्वि. पर्यायः | तृ. पर्यायः |
|--------------|---------|-------|-----------|
| तृतीया ऋक्   | ───       |  ───<br> ───<br> ───<br> ───<br> ───<br> ───<br> ───     | ───         |
| द्वितीया ऋक्  | \|\|\|\|\|\|\|       | \|\|\|     | \|\|\|        |
| प्रथमा ऋक्    | ───<br> ───<br> ───       | ───     |  ───<br> ───<br> ───<br> ───<br> ───<br> ───<br> ───       |  


### ७ चतुर्विंशतिस्तोमस्यैका विष्टुतिः
`तत्र प्रथमा `
| ॐ               | प्र. पर्यायः | द्वि. पर्यायः | तृ. पर्यायः |
|--------------|---------|-------|-----------|
| तृतीया ऋक्   | ───       | \|\|     | ───<br> ───<br> ───         |
| द्वितीया ऋक्  | \|\|\|\|       | \|\|\|     | \|\|        |
| प्रथमा ऋक्    | ───<br> ───<br> ───       | ───     | ───<br> ───<br> ───       |  



[[९५]]

### ८ चतुश्चत्वारिंशस्तोमस्य तिस्रो विष्टुतयः 

| ॐ               | प्र. पर्यायः | द्वि. पर्यायः | तृ. पर्यायः |
|--------------|---------|-------|-----------|
| तृतीया ऋक्   | ───       | ───<br> ───<br> ───<br> ───<br> ───<br> ───<br> ───<br> ───<br> ───<br> ───<br> ───    | ───<br> ───<br> ───         |
| द्वितीया ऋक्  | \|\|\|\|\|\|\|\|\|\|\|       | \|\|\|     | \|\|        |
| प्रथमा ऋक्    | ───<br> ───<br> ───       | ───     | ───<br> ───<br> ───<br> ───<br> ───<br> ───<br> ───<br> ───<br> ───<br> ───<br> ───       |  




 

### ९ अष्टाचत्वारिंशस्तोमस्य द्वे विष्टुती 
| ॐ               | प्र. पर्यायः | द्वि. पर्यायः | तृ. पर्यायः |
|--------------|---------|-------|-----------|
| तृतीया ऋक्   | ───       | ───<br> ───<br> ───<br> ───<br> ───<br> ───<br> ───<br> ───<br> ───<br> ───<br> ───<br> ───     | ───<br> ───<br> ───+───         |
| द्वितीया ऋक्  | \|\|\|\|\|\|\|\|\|\|\|\|       | \|\|\|     | \|\|        |
| प्रथमा ऋक्    | ───<br> ───<br> ───       | ───     | ───<br> ───<br> ───<br> ───<br> ───<br> ───<br> ───<br> ───<br> ───<br> ───<br> ───<br> ───       |  




 
[[९६]]
एवं पञ्चदशाद्यष्टाचत्वारिंशान्तानां स्तोमानामष्टानामनेकप्रकारासु विष्टुतिषु प्राथमिकी विष्टुतिरेकैका स्वरूपेणोल्लिखिता । इतरासां स्वरूपमस्मत्कृतताण्ड्यमहाब्राह्मणभूमिकातोऽवगन्तव्यम् । ग्रन्थगौरवभयात्तु नोल्लिखितमत्र । अत्र सर्वत्र तत्तत्स्तोत्रारम्भे प्रस्तोता स्वस्य पुरतः उदगग्राः पश्चिमापवर्गाः कुशा निक्षिपेत् गणनार्थम् । तत्र प्रथमे पर्याये प्रथमाया ऋचस्तत्तत्सङ्ख्याकाः कुशाः तिरश्चीना निक्षेपणीयाः । द्वितीयस्या अनूचीनाः । तृतीयस्याः पुनस्तिरश्चीनाः । एवमेव द्वितीयतृतीययोरपि पर्याययोरिति बोध्यम् । अत्र कुशाशब्दः आकारान्तस्त्रीलिङ्गः। अयमेव च स्तोमानां गणनाप्रकारो ज्योतिष्टोमादिषु सहस्रसंवत्सरान्तेषु सर्वेष्वपि सोमयागेष्वित्यवगन्तव्यम् । सङ्ख्याया अविस्मरणाय अयं प्रकार आदृतः ॥ 

`इति महामहोपाध्याय-शास्त्ररत्नाकर-पण्डितसार्वभौम-श्रीचिन्नस्वामिशास्त्रि 
विरचिते यज्ञतत्वप्रकाशे सोमयागादिनिरूपणाख्यः 
द्वितीयो भागः॥ `
