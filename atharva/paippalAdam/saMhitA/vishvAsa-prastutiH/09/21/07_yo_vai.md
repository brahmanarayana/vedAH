+++
title = "07 यो वै"

+++
यो वै नवशरावं निर्वपेन्नवयाव्न एव देवाननु निर्वपेत् ।  
एते वै नवयावानो देवा यन्मासाः ।  
मासश्चैव लोकं चाव रुन्धे कल्पन्ते अस्मै मासा मासां प्रियो भवति य एवं वेद ।  
स य एवं विद्वान् प्राश्नीयादेता एव देवता मनसा ध्यायेन् मासां त्वा चक्षुषा पश्यामि मासां त्वा हस्ताभ्यामा रभे मासां त्वास्येन प्राश्नामि मासां त्वा जठरे सादयामीति ।  
स यथा हुतमिष्टं प्राश्नीयादेवैनं प्राश्नाति ॥ ९ ॥