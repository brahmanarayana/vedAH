+++
title = "01 हिरण्यौपशा ध्वजनीः"

+++
हिरण्यौपशा ध्वजनीः पुनाना याः समुद्रमभ्यर्चन्ति धेनवः ॥  
याः पर्जन्यो वहत्यन्तरिक्षे ता न आपो राजसूया अवन्तु॥ १ ॥  
रथन्तरे बृहति गीयमाने क्षत्रं जिन्वन्ति प्र तिरन्त्यायुः ।  
याभिस्त्रयान् वाजिनो वाजयन्ति ता न आपो राजसूया अवन्तु॥ २ ॥  
याभिः सह वृत्रहा सोममिन्द्रो वसोरीशानो अपिबत् सुतस्य ।  
याः सप्त ऋषयः कवयः पुनन्ति ता न आपो राजसूया अवन्तु।॥ ३ ॥  
सप्त ऋषयो भरतमभ्यषिञ्चन्नास्मिन् राष्ट्रमदधुर्दक्षिणावत् ।  
प्रजायै मनुमसुमवन्त देवास्ता न आपो राजसूया अवन्तु ॥ ४ ॥